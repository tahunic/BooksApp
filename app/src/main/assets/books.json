{
  "Knjiga o nepravednim ljudima": [
    {
      "Uvod": "Neka je hvala Svevišnjem Allahu, Koga hvalimo, od Koga pomoć i oprost tražimo. Allahu, Tebi se utječemo od zla naših duša i naših loših djela! Niko ne može odvesti u zabludu onog koga Allah uputi, a niko ne može uputiti onog koga Gospodar u zabludu odvede. Svjedočim da je Muhammed, sallallahu alejhi ve sellem, Allahov rob i poslanik. \n \nSveznajući Allah objavio je: ”A ti nikako ne misli da Allah ne motri na ono što rade zulumćari! On im samo pušta do Dana kad će im oči ostati otvorene, i kad će, žureći uzdignutih glava, netremice gledati – a srca će im prazna biti” (Ibrāhīm, 42, 43). Govoreći o značenju ovih ajeta, šejh Abdurrahman es-Sa’di zapisao je sljedeće: ”Ove Božije riječi sadrže veliku prijetnju zulumćarima, kao što sadrže utjehu potlačenima. Odista, Silni Allah daje zulumćarima dug život, obilnu nafaku, omogućuje im putovanje po zemljama i daje im sigurnost, no to ni u kojem slučaju nije dokaz da ih Gospodar voli i da će im dati džennet na budućem svijetu. Allah, džellešanuhu, sve to pruža onima koji su poročni da bi počinili što više zla, a zatim ih strahovito kazni…” \n \nČovječe koji činiš drugim ljudima nepravdu, ti si uistinu velika neznalica! Dokad ćeš biti obmanut Božijom dobrotom koju ti ukazuje?! Ponašaš se bahato, kao da nikad nećeš umrijeti i kao da nećeš položiti račun pred Sveznajućim Allahom! A tad ćeš se kajati zbog onog što si činio i zbog tereta koji si na svoja leđa uprtio! \n \nČovječe koji misliš da ćeš na ovom svijetu vječno živjeti, u veliku si šejtanovu zamku upao! Zašto ne prihvataš ničiji savjet?! Razmisli o moćnim ljudima što su bili i nestali, koje je smrt iznenada pohodila i njihove snove raspršila, pa su se u berzehu obreli! \n \nČovječe, otkupi se sad, dok to još možeš učiniti, prije nego što dođe Dan kad neće postojati nikakva trgovina i kad nećeš imati nikakve mogućnosti da se izbaviš! \n \nDobri Allah, Jedan Jedini, učinio je da pripremim ovu knjigu, za koju se nadam da će biti korisna muslimanima, te da će zulumćare odvratiti od nepravde, a bogobojazne potaknuti na činjenje još više dobrih djela. I sad, kad odlažem pero, izjavljujem da sva dobrota pripada Allahu, Znalcu svih tajni, te da ja, kad je riječ o publiciranju ove knjige, nemam nikakve zasluge; ja sam samo izabrao zanimljive i poučne pripovijesti iz ovih knjiga: el-Džezāu min džinsil-amel, Kasas ve iber i et-Tahzīru min sūil-hātima."
    },
    {
      "Iblis": "Prokleti Iblis najnesretnije je stvorenje koje postoji i najveći stradalnik uopće. Allah, džellešanuhu, stvorio ga je od vatre, o čemu se govori u Kur’ani-kerimu i hadisu. Aiša, radijallahu anha, prenosi da je Resulullah, sallallahu alejhi ve sellem, rekao: ”Meleki su stvoreni od svjetlosti, džini su stvoreni od plamena vatre, a već ste saznali od čega je stvoren čovjek.” (Muslim) \n \nIblis pripada džinima, na osnovi ajeta: ”A kad smo rekli melekima: ’Poklonite se Ademu!’, svi su se poklonili osim Iblisa, on je bio jedan od džina i zato se ogriješio o zapovijest Gospodara svog. Pa zar ćete njega i porod njegov, pored Mene, kao prijatelje prihvatiti, kad su vam oni neprijatelji? Kako je šejtan loša zamjena nevjernicima!” (el-Kehf, 50). Ibn Abbas, radijallahu anhu, i Seid b. Džubejr govorili su da se Iblis zvao Azazil prije nego što je odbio poslušnost Uzvišenom Allahu. Hasan el-Basri rekao je sljedeće: ”Iblis ni u jednom trenutku nije pripadao melekima. On je predak džina, a Adem je predak ljudi.” \n \nKad je Plemeniti Allah odlučio stvoriti Adema da on i njegovo potomstvo budu namjesnici na Zemlji, oblikovao ga je, i Iblis, tad najpobožniji džin, kružio je oko Ademova lika te je, vidjevši da je šupalj, ustanovio da se radi o stvorenju koje neće moći vladati sobom. Obratio se tom liku: ”Budem li imao vlast nad tobom, upropastit ću te! Budeš li ti imao vlast nada mnom, neću ti se pokoravati!” I pošto je Gospodar svjetova udahnuo od Svog duha u Adema te naredio melekima da mu se poklone, Iblisa je obuzela golema zavist, pa odbi da mu se pokloni. Rekao je da je bolji od Adema zato što je on, Iblis, stvoren od vatre, a Adem od blata. Tako se usprotivio Uzvišenom Allahu i ružno se ponio, pa je izgubio razinu koju je bio zaslužio pomoću činjenja ibadeta. Iblis je uvelike sličio melekima, koji su stvoreni od svjetlosti, ali je tad otkrio svoj karakter. Zbog toga je spušten na Zemlju, ponižen i pokuđen, odbačen i prezren; zaprijećeno mu je da će ući u džehennemsku vatru i on i ljudi i džini koji budu slijedili njegove stope. Sveznajući Allah, dakle, prokleo je Iblisa i udaljio ga od Svoje milosti zato što je, zbog oholosti i umišljenosti, odbio poslušati Božiju naredbu. Evo o tome Allahovih riječi: ”Mi smo Adema stvorili i onda mu oblik dali, a poslije melekima rekli: ’Poklonite mu se!’, i oni su se poklonili, osim Iblisa, on se nije htio pokloniti. ’Zašto se nisi poklonio kad sam ti naredio?’, On upita. ’Ja sam bolji od njega: mene si od vatre stvorio, a njega od ilovače’, on odgovori. ’E onda izlazi iz dženneta’, Allah reče, ’ne priliči ti da u njemu prkosiš! Izlazi, ti si, zaista, od onih prezrenih!’ ’Daj mi vremena do Dana njihova oživljenja!’, zamoli on. ’Daje ti se vremena!’, reče On. ’E zato što si odredio pa sam u zabludu pao’, reče, ’kunem se da ću ih na Tvom Pravom putu presretati, pa ću im sprijeda, i straga, i zdesna i slijeva prilaziti, i Ti ćeš ustanoviti da većina njih neće zahvalna biti!’ ’Izlazi iz njega, pokuđen i ponižen!’, Allah reče. ’Tobom i svima onima koji se budu povodili za tobom doista ću džehennem napuniti!’” (el-A’raf, 11–18). Ibn Kesir zapisao je: ”Allah, džellešanuhu, dao je vremena prokletom Iblisu, i on nije umro. Njegov se prijesto nalazi na moru, odakle šalje svoje vojske da ubacuju smutnju među ljude. Džabir, radijallahu anhu, prenosi da je Allahov Poslanik, sallallahu alejhi ve sellem, jednom prilikom rekao: ’Iblisovo se prijestolje nalazi na vodi, odakle šalje svoje vojske. Najbliži njemu položajem jest onaj koji ubaci tešku smutnju među ljude. Neki mu šejtan dođe i rekne: ’Uradio sam to i to zlo’, a Iblis samo rekne: ’Nije to ništa!’ Ali, kad mu se neki šejtan pohvali: ’Bio sam uporan u zavođenju dok nisam rastavio jedan bračni par!’, Iblis ga sebi približi i rekne: ’Ti si vrijedan pažnje!’” (Muslim) \n \nHasan el-Basri govoraše da će Iblis na Sudnjem danu održati govor s minbera od vatre… ”I kad bude sve riješeno, šejtan će reći: ’Allah vam je pravo obećanje dao, a ja sam svoja obećanja iznevjerio. Ali ja nisam nikakve vlasti nad vama imao, samo sam vas pozivao, i vi ste mi se odazivali. Zato ne korite mene, već sami sebe, niti ja mogu vama pomoći niti vi možete pomoći meni. Ja nemam ništa s tim što ste me prije smatrali Njemu ravnim.’ Nevjernike, sigurno, čeka bolna patnja” (Ibrāhīm, 22). Budući da se kazna podudara s onim zbog čega se zasluži, Iblis će ovaj govor održati s minbera od vatre, tim prije jer je odvraćao od Božijeg puta."
    },
    {
      "Narod poslanika Nuha": "Između Adema i Nuha bilo je deset generacija, to jest deset stoljeća, i sve su bile odane Allahovoj vjeri. Hafiz Ibn Hadžer zapisao je: ”Ibn Abbas, radijallahu anhu, govorio je da su Vedd, Suva, Jegus, Jeuk i Nesr imena pobožnih ljudi, nakon čije je smrti šejtan naveo ljude da isklešu njihove statue i nadjenu im njihova imena. Taj naraštaj nije statue obožavao, ali kasnije, kad se rasprostranilo neznanje, ljudi su statue počeli obožavati. Eto tako se pojavio širk. \n \nAllah, džellešanuhu, poslao je tad poslanika Nuha, alejhis-selam, koji se ubraja u najodabranije poslanike. On ih je pozivao u robovanje Allahu, Jednom Jedinom, pokušavajući ih na razne načine uvjeriti da prihvate Allahovu vjeru i odustanu od mnogoboštva. Poslanik Nuh pozivao je svoje sunarodnjake strpljivo i mudro, otvoreno i jasno, i to devet stotina i pedeset godina. O tome Kur’ani-kerim kaže: ’Mi smo Nuha narodu njegovu poslali i on je među njima ostao hiljadu manje pedeset godina, pa ih je potom zadesio potop, zato što su Allahu druge ravnim smatrali’ (el-Ankebūt, 14). No, oni su njegov poziv odbijali rugajući mu se i ismijavajući ono u šta ih on pozivaše. Štaviše, generacije su jedna drugoj ostavljale u amanet da se ne vjeruje u Nuha i da mu se suprotstavi. Premda je poslanik Nuh ulagao mnogo napora u pozivanje u vjeru svojih sunarodnjaka i iako ih je zastrašivao kaznom i obećavao im da će im Allah, džellešanuhu, dati obilan imetak i porod, oni ga nisu poslušali, pa su kažnjeni. Poslanik Nuh, alejhis-selam, uputio je Uzvišenom Allahu dovu protiv svog naroda: ’Gospodaru moj, ne ostavi na Zemlji nijednog nevjernika, jer ako ih ostaviš, oni će robove Tvoje u zabludu zavoditi i samo će grešnika i nevjernika rađati!’ (Nūh, 26, 27). Evo šta se u vezi sa stradanjem ovog naroda kaže u Objavi: ’I Nuhu bī objavljeno: ’Osim onih koji su već vjernici, niko više iz naroda tvog neće vjernik postati, zato se ne žalosti zbog onog što oni stalno čine, i gradi lađu pred Našim očima i po Našem nadahnuću, i ne obraćaj Mi se više zbog nevjernikā – oni će, sigurno, biti potopljeni!’ I on je gradio lađu. I kad god bi pored njega prolazile glavešine naroda njegova, rugale bi mu se. ’Ako se vi rugate nama’, on je govorio, ’rugat ćemo se i mi vama, onako kako se vi rugate, i saznat ćete, zaista, koga će snaći sramna kazna i ko će u vječnoj muci biti’ (Hūd, 36–39). \n \nKomentator časnog Kur’ana imam el-Alusi kaže: ”Krivovjerni Nuhovi sunarodnjaci rugali su se Nuhu dok je gradio lađu ili zbog toga što nisu znali šta je lađa, ili zbog toga što ju je poslanik Nuh gradio na kopnu, daleko od vode. Kad prolažahu pored njega, rugajući se, govorahu: ’Nuhu, doskora si bio poslanik, a sad si drvodjelja!’ On im odgovaraše: ’Ako se vi nama rugate na ovom svijetu, i mi ćemo se vama rugati na dunjaluku i na ahiretu: na dunjaluku – kad vas zadesi potop, a na ahiretu – kad budete gorjeli u paklenoj vatri.’” \n \nTumačeći Božije riječi: ”’Ako se vi rugate nama’, on je govorio, ’rugat ćemo se i mi vama, onako kako se vi rugate, i saznat ćete, zaista, koga će snaći sramna kazna i ko ćeu vječnoj muci biti’” (Hūd, 38, 39), šejh Muhammed Rešid Rida zapisao je: ”Značenje je ovo: ja i vjernici koji me slijede sad se rugamo vama zbog vašeg neznanja, a sutra ćemo vam se rugati zbog kazne koja će vas snaći. Ako sad niste upućeni u ovo šta činimo i ako niste svjesni kazne koja će vas snaći, uskoro ćete saznati – zadesit će vas ponižavajuća i sramna patnja na ovom, a vječna kazna u vatri na onom svijetu. Vi se danas radujete – sutra ćete tugovati; danas uživate – sutra ćete biti nesretni; danas jedni druge pomažete u zlu – sutra ćete plakati.” \n \nŠejh Muhammed Emin eš-Šenkiti zapisao je: ”Poslanik Nuh pozivao je svoje sunarodnjake u vjeru devet stotina i pedeset godina, kad je najzad izgubio nadu da će mu se oni odazvati. I budući da su oni rađali samo nevjernike grešnike, bilo je neophodno da se Zemlja očisti od njih, a to se moglo postići jedino općim potopom.” \n \nŠehid Sejjid Kutb zapaža: ”Poslanik Nuh, alejhis-selam, nadahnut je da je neophodno da Zemlja bude očišćena od golemog zla koje činjaše njegov narod, pa je zamolio Gospodara svjetova da uništi krivovjerne – Svemogući Allah uslišio je njegovu molbu i očistio Zemlju iskorijenivši nevjernike, onako kako to On može i umije. ’…i bī rečeno: Daleko neka je narod zulumćarski!’ (Hūd, 44). Značenje je ovo: daleko neka su nevjernici – uništeni su; daleko neka su od Allahove milosti – prokleti su; daleko neka je njihov spomen – zaboravljeni su.”"
    },
    {
      "Ken'an b. Nuh": "Nuhov, alejhis-selam, sin Ken’an nije bio čestit čovjek, nije poslušao svog oca kad ga je pozvao da vjeruje u Allaha, Jednog Jedinog. Pošto je nastupilo vrijeme da krivovjerni narod bude uništen, iz zemlje pokulja voda, a nebeske se kapije pootvaraše te se zatim poslanik Nuh ukrca u lađu s vjernicima; u nju je ukrcao i par od svake vrste životinja. Nivo vode bio je toliko visok da je prekrio sve što postoji, a valovi su bili visoki kao brda. Utom je poslanik Nuh primijetio svog sina Ken’ana u blizini lađe, pa je pomislio da će i on biti spašen, odnosno da će od njegove čeljadi nastradati samo njegova, Nuhova, supruga, za koju je Znalac svih tajni predodredio da će umrijeti kao nevjernica. Nuh se nadao da će se njegov sin Ken’an, koji je bio dvoličnjak, ipak ukrcati u lađu. On ne znaše da njegov sin nije vjernik, jer se poslanici ne bave, niti to mogu, onim što ljudi taje, nego se prema njima odnose na temelju njihove vanjštine. \n \nKen’an bijaše udaljen od lađe za jedan dobačaj kamena, i sažaljivi otac pozva ga: ”Sinko moj, ukrcaj se s nama, ne budi s nevjernicima” (Hūd, 42). Nuhove riječi: ”…ne budi s nevjernicima”, upućene sinu Ken’anu, dovoljne su kao dokaz da je on svog sina smatrao vjernikom. Ken’an reče da će se skloniti na kakvo brdo, koje će ga zaštititi od vode, a otac mu doviknu: ”Niko danas od Allahove kazne neće pošteđen biti, osim onog kome se On smilovao!” (Hūd, 43) \n \nNeposlušni sin najzad bijaše potopljen: ”…i val ih razdvoji, i on potopljen bī…” (Hūd, 43), a zatim Gospodar dade zapovijed nebu i Zemlji: ”’O Zemljo, gutaj vodu svoju, a ti, o nebo, prestani!’ I voda se povuče i ispuni se odredba, a lađa pristade na planini el-Džudi, i bī rečeno: ’Daleko neka je narod nevjernički!’” (Hūd, 44) \n \nOvo kazivanje dokazuje da se čovjek ne može spasiti ako ne vjeruje u Boga, Gospodara svjetova, pa makar bio sin odabranog poslanika. ”A Nuh je bio zamolio Gospodara svog i rekao: ’Gospodaru moj, sin moj čeljade je moje, a obećanje je Tvoje zaista istinito i Ti si od mudrih najmudriji!’ ’O Nuhu, on nije čeljade tvoje’, On je rekao, ’jer radi ono što ne valja, zato Me ne moli za ono što ne znaš! \nSavjetujem ti da neznalica ne budeš.’” (Hūd, 45, 46) \n \nImam er-Razi veli da rodbinska veza ne može pomoći u slučaju da se radi o rođaku nevjerniku. Resulullah, sallallahu alejhi ve sellem, kazao je: ”Najpreči ljudi meni jesu oni koji su bogobojazni, ma ko oni bili i ma gdje živjeli” (Ahmed)¹. A tu je i sljedeći hadis: ”Čovjeka neće unaprijediti porijeklo ako ga njegova djela unazade.” (Muslim) \n \nPoput Nuhova sina Ken’ana neizostavno skončaju oni koji su oholi, neposlušni svojim roditeljima i koji ne štuju Znalca svih tajni."
    },
    {
      "Narod Ād": "Āđani su bili Arapi. Živjeli su u mjestu koje je bilo nadaleko poznato po pješčanim dinama; nalazilo se u blizini mora, između države Omana i grada Hadramevta. Gradili su visoke palače i u njima obitavali. ”Zar ne znaš šta je Gospodar tvoj s Adom uradio, sa stanovnicima Irema, punog palača na stupovima, kojima ravna ni u jednoj zemlji nije bilo…” (el-Fedžr, 6–8) \n \nĀd je bio narod koji je poslije uništenja Nuhova naroda prvi počeo obožavati kipove. Allah, džellešanuhu, dao je Āđanima ogromnu snagu i krupna tijela, zbog čega se uzdizahu. Evo o tome Božijih riječi: ”Ād se bez ikakve osnove bio na Zemlji uzoholio. ’Ko je od nas jači?’, govorili su. A zar nisu znali da je Allah, Koji ih je stvorio, jači od njih– a i znamenja su Naša poricali.” (Fussilet, 15) \n \nNarodu Ād Svevišnji Allah poslao je vjerovjesnika Huda, koji ih podsjećaše na Božije blagodati: ”Sjetite se da vas je On nasljednicima Nuhova naroda učinio; to što ste krupna rasta – Njegovo je djelo…” (el-A’raf, 69), i koji ih upozoravaše na pogubnost ružnih postupaka: ”Zašto na svakoj uzvišici palače zidate, druge ismijavajući, i podižete utvrde kao da ćete vječno živjeti, a kad kažnjavate – kažnjavate kao silnici? Bojte se Allaha i meni budite poslušni!” (eš-Šuara, 128–131) \n \nMeđutim, oni nisu poslušali vjerovjesnika Huda, nego su ostali vjerni robovanju kipovima, i Silni ih je Allah uništio. \n \nGovoreći o uništenju naroda Ād, historičar Ibn Ishak zapisao je sljedeće: ”Budući da narod Ad nije htio poslušati svog poslanika Huda i prihvatiti vjeru, Svemogući Allah uskratio mu je kišu tri godine uzastopno, i dopali su velikih muka. U to vrijeme bio je običaj da se narod, kad ga pogodi kakva nevolja, obrati Gospodaru za spas kod Kabe, Božije kuće. U Meki je tad živio narod Amalik, čiji je poglavar bio čovjek imenom Muavija b. Bekr, a čija je majka, opet, bila Āđanka; zvala se Dželheza b. el-Hajberi. Dakle, Āđani poslaše sedamdeset sunarodnjaka da u Meki, kod Kabe, upute Uzvišenom Allahu kišnu dovu. U Meki svratiše kod spomenutog Muavije i počeše se opijati, uživajući u terevenkama uz dvije Muavijine pjevačice, te se tu zadržaše mjesec dana, isto onoliko koliko su proveli putujući do Meke. Budući da su kod Muavije ostali relativno dugo, on poče osjećati sažaljenje prema pripadnicima naroda Ād. Bijaše mu neprijatno da im izravno rekne da idu, pa je sastavio poeziju koju su recitirale one pjevačice, a u kojoj im je to indirektno nagovijestio. Oni shvatiše šta im želi reći i odoše u Harem. Kaže se da je Kajl b. Anz, jedan od njih, molio Slavljenog Allaha za kišu, a da su ostali izgovarali amin, pa je Gospodar dao da se pojave tri oblaka: bijeli, crveni i crni. Utom se s neba glasnik obratio Kajlu: ’Izaberi za sebe i za svoj narod jedan od ova tri oblaka!’ Kajl izabra crni oblak, na šta glasnik povika: ’Izabrao si oblak koji nosi kaznu! Pomrijet će svi Āđani osim klana koji živi u Meki!’ Pripadnici ovog klana nisu uništeni, oni su jedini potomci naroda Ād. Po Božijoj volji crni oblak, koji je izabrao Kajl b. Anz, pođe prema staništu Āđanā; ugledali su ga iz pravca doline el-Mugis i obradovali se. Evo šta o tome kaže Svevišnji Allah: ’I kad ugledaše na obzorju oblak, koji se prema dolinama njihovim kretao, povikaše: ’Ovaj nam oblak kišu donosi!’ ’Ne, to je ono što ste požurivali: vjetar koji vam bolnu patnju nosi, koji, voljom Gospodara svog, sve ruši.’ I ujutro su se vidjele samo nastambe njihove – tako Mi kažnjavamo narod grešni’ (el-Ahkāf, 24, 25). Žena po imenu Fehda prva je ugledala oblak i shvatila o čemu se radi, pa je panično zavikala i izgubila svijest. Njeni su je sunarodnjaci upitali kad se osvijestila: ’Šta si vidjela?!’ ’Vidjela sam oblak koji nosi nešto poput glavnjā, a njega su nosila neka moćna bića’, ona je povikala. Voljom Svevišnjeg Allaha taj je vjetar strahovito puhao sedam noći i osam dana. Uništavao je Āđane tako što bi ih uskovitlao i nemilosrdno jako tresnuo naglavačke, uslijed čega bi im glava prsnula. Meni je kazivano”, pripovijeda Ibn Ishak, ”da su se poslanik Hud i vjernici sklonili, te da nisu doživjeli nikakve neprijatnosti zbog kazne kojom su pogođeni njihovi sunarodnjaci nevjernici. Allah, džellešanuhu, objavio je: ’…a Ād je uništen vjetrom ledenim, silovitim, kojem je On vlast nad njima sedam noći i osam dana uzastopnih bio prepustio, pa si u njima ljude povaljane kao šuplja datulina debla vidio, i vidiš li da je iko od njih ostao?’ (el-Hakka, 6-8); ’I Ād nije vjerovao – pa kakve su bile kazna Moja i opomene Moje! Jednog kobnog dana poslali smo na njih leden vjetar koji je neprestano puhao i ljude dizao, kao da su palmina stabla iščupana, i kakve su bile kazna Moja i opomene Moje!’ (el-Kamer, 18-21); ’…i o Ādu, kad na njih vjetar poslasmo u kojem nije bilo nikakva dobra – pored čega god je prošao, ništa nije poštedio, sve je u gnjilež pretvorio’ (ez-Zarijāt, 41, 42). Vjetar kojim je uništen ovaj nevjernički narod nije donio nikakvo dobro, nije potjerao oblake niti je oprašio biljke.” \n \nJednom, Allahov Poslanik, sallallahu alejhi ve sellem, rekao je: ”Meni Allah pruža pobjedu pomoću blagog povjetarca; a narod Ād uništen je silnim vjetrom” (el-Buhari i Muslim). Alija, radijallahu anhu, govoraše: ”Vjetar uvijek puše s mjerom koju odredi melek što je za to zadužen, ali je tog kobnog dana, u kojem je uništen narod Ād, bilo dopušteno da vjetar puše preko mjere.” (Ibn Ebu Hatim) \n \nIbn Hadžer zapaža: ”Sela naroda Ād nalazila su se u najplodnijoj zemlji i s najviše vrtova, a pošto se Gospodar na Āđane naljutio, pretvorio je tu plodnu zemlju u pustinju.\"\" \n \n”Eto, to je bio Ād, on je dokaze Gospodara svog poricao i bio neposlušan poslanicima svojim, i pristajao uz svakog silnika, inadžiju. I prokletstvo je na ovom svijetu stalno bilo s njime, a bit će i na Sudnjem danu. Ād, doista, nije vjerovao u Gospodara svog – daleko neka je Ād, narod Hudov!” (Hūd, 59, 60)"
    },
    {
      "Narod Semud": "Semud je drevni arapski narod koji živjaše u el-Hidžru, naselju koje se nalazi između Medine i Tebuka. Gospodar svjetova poslao je ovom narodu vjerovjesnika Saliha, alejhis-selam, koji ih pozivaše da robuju jedino Allahu, Znalcu svih tajni, a da odbace sva druga božanstva. Od tog brojnog naroda samo su neki povjerovali u Saliha, a ostali su ga utjerivali u laž, verbalno vrijeđali i fizički napadali. Toliko su bili skrenuli s Pravog puta i u toj se mjeri iskvarili, da uopće nisu osjećali ni dio ljepote onog u šta ih je pozivao njihov vjerovjesnik. Oni su Saliha posve odbacili: ”’O Salihu’, oni su govorili, ’ti si među nama prije ovoga cijenjen bio. Zašto nam braniš da se klanjamo onome čemu su se naši preci klanjali? Mi uvelike sumnjamo u ono čemu nas ti pozivaš’” (Hūd, 62). Kao da su rekli: ”Salihu, sve smo od tebe očekivali, ali nismo očekivali da ćeš nas pokušati odvratiti od robovanja onom čemu su naši preci robovali! Eto, sad smo u tebe izgubili povjerenje.” \n \nIbn Kesir zapisao je: ”Komentatori časnog Kur’ana navode da su se Semuđani jednog dana okupili na javnom mjestu, nakon čega se pojavio vjerovjesnik Salih i pozvao ih da vjeruju u Allaha, Jednog Jedinog, i da samo Njega obožavaju; upozorio ih je pritom na Sudnji dan i polaganje računa. Oni su, međutim, rekli: ’Ako nam iz one tamo stijene izvedeš ogromnu devu s karakteristikama koje tražimo, mi ćemo ti povjerovati’, navevši određene karakteristike. ’Hoćete li zbilja povjerovati u moje poslanstvo ako udovoljim vašem zahtjevu?’, upitao ih je Salih. ’Hoćemo, povjerovat ćemo u tvoje poslanstvo’, obećaše Salihu Semuđani, i on se zaputi u hram u kojem je činio ibadet. Obavio je dobrovoljni namaz i zamolio Gospodara svjetova da udovolji zahtjevu Semuđana. I zaista je Sveznajući Allah uslišio njegovu dovu: iz stijene se pojavila upravo onakva deva kakvu su tražili. Mnogi su povjerovali pošto su vidjeli taj očiti pokazatelj Božije moći, Njegova davanja i nepobitni dokaz iskrenosti vjerovjesnika Saliha, alejhis-selam. Pa ipak, većina krivovjernih nije povjerovala u ovo čudo, većina se svrstala u ohole inadžije: ’Semudu smo kao vidljivo čudo devu dali, ali oni u nju nisu povjerovali…’ (el-Isrā, 59).” \n \nPredstavnik pravovjernih zvao se Džunda b. Amr, i on je pozvao svog uglednog amidžića Šihaba b. Halifu u vjeru. Šihab je osjetio naklonost prema vjeri, no višebošci su ga odvratili od prihvatanja vjere. ”O narode moj, evo ova Allahova deva jest znamenje za vas, pa pustite je neka pase po Allahovoj zemlji i ne činite joj nikakvo zlo, da vas ne bi zadesila kazna bliska” (Hūd, 64). Deva je donijela mlado na svijet, a i Semuđani su se koristili njezinim mlijekom kojeg je bilo u dovoljnim količinama. Pošto je bilo predviđeno da deva pije prekodan iz njihova bunara, oni su bili lišeni vode, te su se morali snabdjeti vodom za onaj dan u kojem nisu imali pravo na vodu. ”U određeni dan ona će piti, a u poznati dan vi…” (eš-Šuara, 155); ”I upozori ih da će se voda između njih i nje dijeliti, svakom obroku pristupit će onaj čiji je red!” (el-Kamer, 28). Semuđanima je smetalo prisustvo deve, i sastali su se te jednoglasno odlučili da je zakolju. Katada govoraše: ”Do mene je dospjelo da je čovjek koji je određen da ubije devu upitao sve Semuđane, pa i žene i djecu, jesu li saglasni s time da se deva zakolje.” I to je očito iz Allahovih riječi: ”…ali mu oni nisu povjerovali, već su je zaklali. I Gospodar ih je njihov zbog grijeha njihovih uništio i do posljednjeg istrijebio, i ne strahujući zbog toga od odgovornosti” (eš-Šems, 14, 15); ”Semudu smo kao vidljivo čudo devu dali, ali oni u nju nisu povjerovali…” (el-Isrā, 59). Allahove riječi: ”I zaklaše onu devu…” (el-A’raf, 77) pokazuju da su svi Semuđani nevjernici bili zadovoljni time da se deva zakolje. \n \nIbn Džerir i neki drugi mufesiri naveli su u svojim tefsirima predanje u kojem se govori o povodu klanja deve. Naime, bogata starica imenom Unejza b. Genem, supruga doglavnika Zuaba b. Amra, koja je izuzetno mrzila vjerovjesnika Saliha, i ugledna i lijepa žena po imenu Saduf b. el-Mahja, koja je bila napustila svog muža zbog toga što je prihvatio vjeru, doznačile su veliku nagradu onom ko ubije devu. Saduf je pozvala Semuđana el-Hababa i obećala mu da će mu se prepustiti akoli ubije devu – odbio je njenu ponudu. Ona je isto to ponudila svom amidžiću koji se zvao Misda – on je prihvatio. A Unejza je pozvala Kudara b. Salifa (zdepastog neizglednog čovjeka za koga se govorilo da je vanbračno dijete) i obratila mu se: ”Ubiješ li devu, dat ću ti koju god hoćeš svoju kćerku!” I njih dvojica, Misda i Kudar, krenuše, a usput su poticali najporočnije Semuđane da pođu s njima kako bi ubili devu; pridružila su im se još sedmerica uglednih sunarodnjaka. O njima se govori u sljedećem kur’anskom ajetu: ”U gradu je bilo devet osoba koje su ne red nego nered činile…” (en-Neml, 48). Sačekali su da se deva vrati s pojilišta i Misda ju je iz zasjede, iza jedne stijene, pogodio strijelom u nogu, nakon čega se pojavila Unejza vodeći kćerku, prelijepu djevojku, da potakne i ohrabri Kudara, koji je čekao iza druge stijene. Kudar je pomoću sablje preklao devu i ona je pala na zemlju, ričući da upozori svoje mladunče na opasnost. Nije pouzdano utvrđeno jesu li Semuđani zaklali i to mladunče ili je ono pak umaklo. Kaže se da je riknulo tri puta i nestalo, a Allah, opet, najbolje zna kako je bilo. Vjerovjesniku Salihu dojavljeno je o zločinu nad devom i on je došao te je svoje iskvarene sunarodnjake zatekao na okupu. Vidjevši devu, zaplakao je i rekao im: ”Živjet ćete u zemlji svojoj još samo tri dana, to je istinita prijetnja.” (Hūd, 65) \n \nOvaj strašni zločin dogodio se u srijedu, a navečer je onih devet poročnika odlučilo da ubiju Saliha, alejhis-selam. Rekli su: ”Ako je istina to da ćemo biti kažnjeni, smaknut ćemo Saliha prije kazne, poslat ćemo ga za njegovom devom!” Jedni drugima rekoše da će ga ubiti i da će njegovom najbližem krvnom srodniku reći: ”Mi nismo prisustvovali pogibiji porodice njegove, mi zaista istinu govorimo” (en-Neml, 49). Kad su svoj plan htjeli provesti u praksu, Svevišnji Allah onemogućio ih je i njihove spletke protiv njih okrenuo: uništio ih je kamenjem s neba. Oni su doživjeli kaznu prije svojih sunarodnjaka… Kao što je i nagovijestio vjerovjesnik Salih, Semuđani su u četvrtak osvanuli požutjelih lica, u petak su njihova lica pocrvenjela, a u subotu, dan prije kazne, lica su im posve pocrnjela. Subota. Osvanuli su čekajući kaznu, a uopće nisu znali kako će biti uništeni. Nakon sunčeva izlaska začuo se strašni gromoglas iznad njih i dogodio se nezamislivo snažan zemljotres, pa su u svojim domovima ostali nepomični, izgledahu kao nepomična šuplja debla. Kaže se da su tad nastradali svi osim robinje Kelbe b. es-Selk, koja također bijaše neprijatelj vjere i vjeronavjestitelja Saliha, alejhis-selam. Čim je vidjela šta se dogodilo njezinim sunarodnjacima, požurila je u drugo selo, čije je žitelje izvijestila o nesreći; i ona je umrla nakon što su je ti seljani napojili vodom. Imam Ahmed zabilježio je da je Džabir, radijallahu anhu, kazivao: ”Kad smo prošli pored el-Hidžra s Vjerovjesnikom, sallallahu alejhi ve sellem, on reče: ’Nemojte od mene zahtijevati da vam donesem Božije znamenje! Eto, Salihov je narod tražio znamenje pa ga je dobio u vidu deve koja se, evo, ovim dvjema dolinama kretala u odlasku i povratku s ispaše. Pila je vodu s njihova bunara prekodan, a oni su prekodan pili njeno mlijeko. No oglušili su se o Allahovu zapovijed i zaklali su devu. Uzvišeni ih je Allah kaznio strašnim gromoglasom uslijed kojeg su pomrli svi osim čovjeka po imenu Ebu Rigal, koji se nalazio u Haremu. On je uništen čim je napustio granice svetog pojasa oko Meke.’”"
    },
    {
      "Nimrod b. Ken'an": "Svevišnji Allah objavio je: ”Zar nisi čuo za onog koji se s Ibrahimom o njegovu Gospodaru prepirao, onda kad mu je Allah carstvo dao? Kad Ibrahim reče: ’Gospodar je moj Onaj Koji život i smrt daje’, on odgovori: ’Ja dajem život i smrt!’ ’Allah čini da Sunce izlazi s istoka’, Ibrahim reče, ’pa ti učini da grahne sa zapada!’ I nevjernik se zbuni. – A Allah silnicima neće ukazati na Pravi put.”(el-Bekara,258) \n \nIbn Džerir navodi da je Mudžahid rekao: ”Rekavši: ’Ja dajem život i smrt’, silnik Nimrod podrazumijevao je to da on oduzima život kome hoće, a koga hoće ostavlja u životu. Vlast nad cijelom Zemljom imala su samo četiri vladara, dva muslimana i dva nevjernika. Kad je riječ o vladarima muslimanima, to su vjerovjesnik Sulejman, alejhis-selam, i Zulkarnejn. A kad je riječ o vladarima nemuslimanima, to su Nabukodonosor i Nimrod b. Ken’an.” \n \nZejd b. Eslem pripovijedao je: ”Nimrod b. Ken’an bio je prvi silnik koji se pojavio na Zemlji. Nimrod je snabdijevao ljude hranom, i kad god bi neko uzeo hrane i stao pred njega, on bi ga upitao: ’Ko je tvoj gospodar?’ ’Ti si moj gospodar’, odgovorio bi ovaj. I poslanik Ibrahim bio je jedan od onih što su se snabdijevali iz riznica ovog silnika, ali je on na pitanje: ’Ko je tvoj gospodar?’ odgovorio: ’Moj je gospodar Allah, Koji život i smrt daje!’ ’Ja život i smrt dajem’, reče Nimrod, a Ibrahim će: ’Allah čini da Sunce izlazi s istoka, pa ti učini da grahne sa zapada!’ I nevjernik ne mogaše na to odgovoriti, a nije dao Ibrahimu sljedovanje hrane. Ibrahim je u povratku kući prošao pored neke pješčane dine, pa je pomislio: ’Zbog čega u vreću ne stavim pijeska, kako ne bih praznom vrećom rastužio svoje ukućane!?’ Donio je kući vreću s pijeskom i ostavio je te otpočinuo. Ibrahimova je supruga otvorila vreću i ustanovila da se u njoj nalazi najkvalitetnije brašno koje je ikad vidjela pa je skuhala jelo. Kako su živjeli u oskudici, Ibrahim je suprugu upitao: ’Ko ti je donio ovu hranu?’ ’Niko je nije donio već sam je skuhala od brašna što si ga donio’, odgovorila je. Shvatio je da je Allah, džellešanuhu, pijesak pretvorio u brašno, i zahvalio se Gospodaru na opskrbi. Svemogući je Allah silniku Nimrodu tri puta poslao meleka s porukom da će ga Allah podržati u vlasti ako povjeruje u Njega, a silnik je meleku odgovarao: ’Zar pored mene postoji drugi bog?’ Zatim je Gospodar na Nimrodove sunarodnjake nevjernike poslao vojsku komaraca koji su doslovno jeli njihovo meso i sisali njihovu krv, a Nimrodu se ništa nije dogodilo. Njega je Svemogući Allah kaznio tako što je učinio da jedan komarac uđe u njegov nos i tamo ostane četiri stotine godina, isto onoliko godina koliko je Nimrod vladao. Silnik je uslijed toga imao velike bolove, zbog čega je udaran u glavu ne bi li komarac izašao; i oni najmilostiviji prema njemu udarali su ga. Eto, tako je nastradao Nimrod, koji sagradiše toranj da se popne do neba.” \n \nIbn Kesir zapisao je: ”Komarac je u nosu silnika Nimroda boravio četiri stotine godina, onoliko godina koliko taj silnik vladaše na Zemlji, i ljudi su ga, da bi istjerali komarca, udarali papučama po glavi – kakav je to bog koga ljudi tuku papučama! To je bila prikladna kazna za čovjeka koji je prizivao svemoć. Nimroda je Allah kaznio tako što je učinio da komarac, jedna od najsitnijih životinja, uđe u njegov nos, a nos je oličenje ponosa.”"
    },
    {
      "Ibrahimov, alejhis-selam, narod": "Allah, džellešanuhu, objavio je: ”Mi smo još prije Ibrahimu razboritost dali i dobro smo ga poznavali. Kad on ocu svom i narodu svom reče: ’Kakvi su ovo kumiri kojima se i dan i noć klanjate?’, oni odgovoriše: ’I naši su im se preci klanjali.’ ’I vi ste, a i preci su vaši bili u očitoj zabludi’, reče. ’Govoriš li ti to ozbiljno ili se samo šališ?’, upitaše oni. ’Ne!’, reče, ’Gospodar vaš je Gospodar nebesa i Zemlje, On je njih stvorio, i ja ću vam to dokazati. Tako mi Allaha, ja ću, čim se udaljite, vaše kumire udesiti!’ I porazbija ih on u komade, osim onog najvećeg, da bi se njemu obratili. ’Ko uradi ovo s bogovima našim’, oni povikaše, ’zaista je nasilnik?’ ’Čuli smo jednog momka kako ih huli’, rekoše, ’ime mu je Ibrahim.’ ’Dovedite ga da ga ljudi vide’, rekoše, ’da posvjedoče.’ ’Jesi li ti uradio ovo s bogovima našim, Ibrahime?’, upitaše. ’To je učinio ovaj najveći od njih, pitajte ih ako umiju govoriti’, reče on. I oni se zamisliše, pa sami sebi rekoše: ’Vi ste, zaista, nepravedni!’ Zatim glave oboriše i rekoše: ’Ta ti znaš da ovi ne govore!’ ’Pa zašto se onda, umjesto Allahu, klanjate onima koji vam ne mogu ni koristiti niti od vas kakvu štetu otkloniti?’, on upita. ’Teško vama i onima kojima se, umjesto Allahu, klanjate! Zašto se ne opametite?’ ’Spalite ga i bogove vaše osvetite, ako hoćete išta učiniti!’, povikaše. ’O vatro’, Mi rekosmo, ’postani hladna, i spas Ibrahimu!’ I oni mu htjedoše postaviti zamku, ali ih Mi onemogućismo.” (el-Enbijā, 51–70) \n \n”…iste vjere kao i on bio je i Ibrahim, kad je Gospodaru svom iskrena srca došao, kad je ocu svom i narodu svom rekao: ’Čemu se to vi klanjate? Zar lažna božanstva umjesto Allaha hoćete? I šta o Gospodaru svjetova mislite?’ I on baci pogled na zvijezde, pa reče: ’Ja ću se, evo, razboljeti!’ – i oni ga napustiše, uzmaknuvši, a on se kumirima njihovim prikrade, pa reče: ’Zašto ne jedete? Šta vam je što ne govorite?’ – i krišom im priđe desnom rukom ih udarajući, pa mu narod trkom dođe. ’Kako se možete klanjati onima koje sami klešete’, upita, ’kad Allah stvara i vas i ono što napravite?’ ’Pripremite za njega lomaču’, povikaše, ’pa ga u vatru bacite!’ I htjedoše ga na muke staviti, ali Mi njih učinismo poniženim.” (es-Saffāt, 83-98) \n \nIbn Kesir zapisao je sljedeće: ”Ibrahimovi, alejhis-selam, sunarodnjaci odsvakud su i veoma dugo vremena donosili drvlje da spale Ibrahima. Štaviše, kad bi se neka žena razboljela, zavjetovala se da će, ako ozdravi, na leđima donijeti nešto drvlja. Pošto su prikupili ogromnu količinu drvlja, iskopali su veoma duboku rupu u zemlji i zapalili vatru koja je bacala dotad neviđene iskre. Poslanika Ibrahima stavili su u katapult koji je načinio čovjek po imenu Hezen. On je zbog toga prikladno kažnjen: Allah, džellešanuhu, utjerao ga je u zemlju jer je napravio katapult da bi Ibrahima bacili visoko u zrak te da bi se zatim strmoglavio.” Odista, kazna se podudara s onim zbog čega je zaslužena. \n \nIbn Džerir et-Taberi zabilježio je da je Mudžahid ispričao: ”Proučio sam ajete o poslaniku Ibrahimu pred Abdullahom b. Omerom, radijallahu anhu, i on me upitao znam li ko je predložio da se Ibrahim, alejhis-selam, spali u vatri. Odgovorio sam da to ne znam, na šta je rekao: ’To je predložio Arap-Perzijanac.’” Ovako je naveo el-Alusi u tefsiru i dodao da Ibn Atijja tvrdi da je Allah, džellešanuhu, tog čovjeka utjerao u zemlju i da on kroz nju propada do Sudnjeg dana. Ibn Džerir veli da se taj nesretnik zvao Hejun. \n \nSlavni komentator Kur’ana imam el-Alusi kazao je: ”Pošto je poslanik Ibrahim, alejhis-selam, pobijedio višebošce pomoću logičkih dokazā, oni su, da njihovu nemoć ne bi uočio obični svijet, pribjegli najgorim spletkama i najtežem obliku kažnjavanja. Silni je Allah njihove spletke poništio, a njih je ponizio time što je vatru učinio hladnom i spasonosnom za Ibrahima, alejhis-selam. Eto, u tome je bio nepobitan i očit dokaz da im je Ibrahim istinu govorio.” \n \nUmmu Šurejk kazuje da je Resulullah, sallallahu alejhi ve sellem, naredio ubijanje guštera i rekao: ”Gušter je pušući poticao vatru u koju je bačen Ibrahim” (el-Buhari). Aiša, radijallahu anha, govoraše: ”Nakon što je Ibrahim bačen u vatru, sve su životinje nastojale ugasiti vatru, a gušter ju je poticao. Eto zbog čega je Vjeronavjestitelj, sallallahu alejhi ve sellem, zapovjedio da se gušteri ubijaju.”"
    },
    {
      "Lutov, alejhis-selam, narod": "Narod vjerovjesnika Luta živio je u Sodomi i okolnim selima u blizini Mrtvog mora: to je oblast današnjeg Jordana. Lutovi sunarodnjaci bijahu veoma izopačeni i zli, činjahu nasilje i drumsko razbojništvo; nisu jedni druge odvraćali od nevaljalih postupaka. Niko prije njih nije spolno općio s muškarcima, a sustezao se od stupanja u brak sa ženama. Lut, alejhis-selam, pozivao je svoj narod da robuje Allahu, Jednom Jedinom, odvraćajući ga usto od poročnosti i svega što ne priliči čovjeku. Njegovi mu se sunarodnjaci nisu odazvali nego su bili uporni u činjenju zla. Negirali su pritom postojanje Uzvišenog Allaha i utjerivali vjerovjesnika Luta u laž. Zbog toga je Svemogući Allah na njih spustio kaznu kakvu nisu očekivali, učinio je njihovo uništenje poukom drugim ljudima. ”I Luta – kad reče narodu svom: ’Zašto činite razvrat koji niko prije vas na svijetu nije činio? Vi sa strašću prilazite muškarcima umjesto ženama. Ta vi ste narod koji sve granice zla prelazi!’ A odgovor naroda njegova glasio je: ’Istjerajte ih iz grada vašeg, oni su ljudi čistunci!’ I Mi smo njega i porodicu njegovu spasili, osim žene njegove – ona je ostala s onima koji su kaznu iskusili. I na njih smo kišu spustili, pa pogledaj kako su razvratnici skončali.” (el-A’raf, 80-84) \n \n”I kad izaslanici dođoše Lutu, on reče: ’Vi ste, doista, ljudi neznani!’ ’Ne!’, oni rekoše. ’Donosimo ti ono u šta ovi stalno sumnjaju, donosimo ti ono što će se, sigurno, dogoditi, a mi zaista istinu govorimo. Izvedi čeljad svoju u gluho doba noći, a ti budi na začelju njihovu, i neka se niko od vas ne osvrće, već produžite u pravcu kuda vam se naređuje!’ I Mi smo mu objavili ono što će se zbiti: da će oni, svi do posljednjeg, u svitanje uništeni biti. U to dođoše stanovnici grada, veseli. ’Ovo su gosti moji’, on reče, ’pa me ne sramotite, i bojte se Allaha, i mene ne ponizujte!’ ’A zar ti nismo zabranili da ikog primaš?’, oni povikaše. ’Ako već hoćete nešto činiti, eto kćeri mojih!’, on reče. Tako Mi života tvog, oni su u pijanstvu svom lutali. I njih je zadesio strašan glas kad je Sunce izlazilo, i Mi smo učinili da ono što je gore bude dolje, i na njih smo kao kišu grumenja od skamenjene gline sručili – to su, zaista, pouke za one koji posmatraju – on je pored puta, i sad postoji; to je doista pouka za one koji vjeruju.” (el-Hidžr, 61-76) \n \n”I Lutov narod u opomene nije vjerovao. Na njih vjetar, pun pijeska, poslasmo – samo ne na Lutovu porodicu, nju u svitanje spasismo, iz milosti Naše. Eto, tako Mi nagrađujemo one koji zahvaljuju. A on im je bio prijetio silom Našom, ali su oni u prijetnje sumnjali. Oni su od njega goste njegove tražili, pa smo ih Mi oslijepili: ’Iskusite kaznu Moju i prijetnje Moje!’ A rano izjutra stiže ih kazna koju će neprestano osjećati. ’Iskusite kaznu Moju i prijetnje Moje!’” (el-Kamer, 33–39) \n \nKomentatori Kur’ani-kerima kažu da su, nakon posjete poslaniku Ibrahimu, alejhis-selam, meleki Džibril, Mikail i Israfil pošli prema Sodomi. Da bi Allah iskušao stanovnike Sodome i da bi se njihova poročnost dokazala, On je učinio da se ova tri meleka u Sodomu u sumrak pojave u liku prelijepih, savršeno građenih mladića te da zatraže od Luta, alejhis-selam, konačište. Ne znajući da se zapravo radi o melekima, Lut ih nije odbio, znao je da će ih neko drugi, jer su bili lijepi, ugostiti i primiti na konak. Evo o tome Božijih riječi: ”I kad izaslanici Naši dođoše Lutu, on se zbog njih nađe u neprilici i bī mu teško pri duši, pa reče: ’Ovo je mučan dan!’” (Hūd, 77). Vjerovjesnik Lut izjavio je da je to mučan dan jer se zauzeo da te mladiće, ne znajući da se radi o melekima, zaštiti od svojih zlih sunarodnjaka. Ranije su mu zaprijetili da nikog ne smije ugostiti, ali ih on nije mogao njima prepustiti. \n \nKatada navodi verziju u kojoj je zabilježeno da su meleki u liku savršenih mladića vjerovjesnika Luta zatekli podalje od Sodome, gdje je obavljao neke poljoprivredne poslove. Kad su od njega zatražili gostoprimstvo, nije ih, iz stida prema njima, mogao odbiti, i poveo ih je kući. U putu im je četiri puta indirektno rekao da u mjestu prema kojem idu žive najrazvratniji ljudi, ne bi li odustali od konaka u Sodomi. A melekima je naređeno da unište stanovnike Sodome tek pošto vjerovjesnik Lut posvjedoči da su oni nevaljao i nadasve poročan narod. \n \n”U to dođoše stanovnici grada,veseli” (el-Hidžr,67). Pročulo se Sodomom da je Lut ugostio prelijepe mladiće, i razvratnici pohitaše Lutu želeći s njima činiti bludne radnje. Bili su radosni misleći da će s onim mladićima moći i javno činiti nemoral – ta radost još je veće zlo. \n \nO kako čovjek može biti poročan! Može se dogoditi da jedinke nekog društva budu nastrane i duševno bolesne, te da nastoje udovoljiti svojim bolesnim potrebama krijući se od drugih ljudi i bojeći se da za tu njihovu nastranost ko ne sazna, ali je posve nezamislivo da cijelo društvo bude izopačeno u toj mjeri da svojim bolesnim strastima udovoljava javno, bez imalo stida i bez trunke griže savjesti. Supružnici se kriju prilikom udovoljavanja seksualnim potrebama premda ne rade ništa zbog čega zaslužuju prijekor, pa štaviše, i neke se životinje kriju prilikom parenja, a Lutovi su se sunarodnjaci radovali prilici da javno sudjeluju u razvratu. \n \nToliko su bili ogrezli u sklonosti prema muškarcima da su, došavši Lutu, alejhis-selam, bez imalo stida tražili da im ustupi goste kako bi s njima spolno općili. Nisu ni pomišljali na to da svojim zahtjevom ponižavaju vjerovjesnika Luta i da mu čine veliku nepravdu. Vjerovjesnik Lut pokušao je u njima probuditi osjećaj da su oni muškarci i da im trebaju žene. ”’O narode moj’, on reče, ’eto mojih kćeri, one su vam čistije…’” (Hūd, 78). Po vjerozakonu, vjerovjesnik u odnosu na svoj umet ima status oca u odnosu na djecu, te je Lut zbog toga rekao: ”Eto mojih kćeri…” \nOvako su ovaj ajet tumačili Mudžahid, Seid b. Džubejr, er-Rebi b. Enes, Muhammed b. Ishak i Katada, i to je ispravno tumačenje. \n \n”Bojte se Allaha i pred gostima me mojim ne sramotite…” (Hūd, 78). Ovdje se vjerovjesnik Lut pozvao na beduinski običaj ugošćavanja, htio je u njima probuditi osjećaj za vrednotama, premda je znao da su oni izopačeni preko svake mjere i da se u njima ne mogu probuditi tī osjećaji; učinio je ono što je mogao u tom teškom položaju. \n \n”Zar među vama nema razumna čovjeka?” (Hūd, 78). Kao da im je rekao: ”Sunarodnjaci moji, postoje samo razumni i nerazumni ljudi, časni i nečasni, pa zar ste zadovoljni da pripadate kategoriji onih što su nerazumni i nečasni?” Nažalost, ni to nije utjecalo na njihovu odluku. Umjesto da ove Lutove, alejhis-selam, mudre i umilne riječi u njima probude osjećaj griže savjesti i muževnost, pa da odustanu od zla, oni su ukorili Luta: ”A zar ti nismo zabranili da ikog primaš?” (el-Hidžr, 70). Kao da su rekli da im je on, primivši zgodne mladiće u svoju kuću, omogućio da učine razvrat i na to ih potaknuo, pa se oni, eto, zlu i poroku ne mogu oduprijeti. \n \n”’Ti znaš da nam nisu potrebne tvoje kćeri’, oni rekoše, ’ti doista znaš šta mi hoćemo’” (Hūd, 79). Ne, nisu odustali, nego su samo potvrdili svoju izopačenost ustrajno tražeći da im Lut, alejhis-selam, ustupi svoje goste. \n \nVjerovjesnik Lut osjetio se bespomoćnim i strancem među vlastitim sunarodnjacima, nemajući rodbine koja bi stala u njegovu odbranu. ”’Ah, da ja samo imam moć’, on reče, ’ili da se mogu osloniti na nekog snažnog!’” (Hūd, 80). Zbog velike brige i nevolje koje je dopao, Lut, alejhis-selam, ovako se izrazio zaboravljajući pritom da ima podršku u Gospodaru, Silnom i Jakom, Koji Svoje štićenike nikad ne napušta. \n \nIbn Kesir zapisao je: ”Komentatori časnog Kur’ana navode da je vjerovjesnik Lut, alejhis-selam, sprečavao svoje sunarodnjake da uđu u njegovu kuću i gurao ih od vrata, a bila su zatvorena; oni su bili uporni u tome da im to dozvoli, a on ih je uporno podsjećao na Allaha. Tad se na vratima pojavio Džibril i udario razvratnike krajem svog krila i zaslijepio ih. Neki učenjaci kažu da su im oči uslijed tog udarca potpuno potrte, pa štaviše, da je nestalo i očnih duplji. Kući su otišli pipajući zidove i prijeteći da će se sutra osvetiti Lutu. Zatim su meleki pristupili Lutu, alejhis-selam, te mu zapovjedili da potkraj noći povede svoju čeljad, osim supruge, i da se niko ne obazire kad budu čuli da kazna pogađa grešne ljude. I kad je došlo vrijeme da krivovjerni budu kažnjeni, melek Džibril iščupao je pomoću krila sedam naselja u kojima je živjelo četiri stotine nevjernika, sa životinjama i svime drugim što što su ta naselja obuhvatala, te ih podigao do neba, toliko visoko da su meleki čuli kukurijekanje pijetlova i lajanje pasa, a zatim ih sunovratio… Utom je Gospodar na njih spustio tvrdo kamenje od pečene gline, a na svakom je kamenu bilo napisano ime onog kome je namijenjen.” \n \nEš-Šenkiti je zapisao: ”Budući da su stanovnici Sodome, Lutovi, alejhis-selam, sunarodnjaci izokrenuli svoju prirodu, pa su, umjesto ženama, prilazili muškarcima, Allah, džellešanuhu, kaznio ih je kaznom koja je u podudarnosti s onim zbog čega je zaslužena: prevrnuo je na njih njihova naselja…” \n \nMuhammed el-Bakir upitao je jednom prilikom Muhammeda b. Aliju: ”Je li Svemogući Allah žene Lutova naroda uništio zbog pederastije, kojoj bijahu odani muškarci?” ”Allah je uzvišen i čist od toga da bilo kome učini nepravdu”, on je odgovorio i dodao: ”Žene su bile odane lezbijstvu, a muškarci pederastiji, pa su svi uništeni.”"
    },
    {
      "Stanovnici Sabe": "Svevišnji Allah objavio je: ”Stanovnici Sabe imali su dokaz u mjestu u kojem su živjeli: vrtove zdesna i slijeva. ’Jedite hranu Gospodara svog i budite Mu zahvalni; kakav divan kraj i Gospodar, Koji mnogo prašta!’ Ali oni su nezahvalni postali, pa smo na njih poplavu pustili, popuštanjem brana nastalu, i zamijenili im njihove vrtove drugim vrtovima s plodovima gorkim i tamariskom i neznatnim lotosom divljim. Kaznili smo ih tako zato što su bili nezahvalni, a kažnjavamo li Mi ikog drugog osim nevjernika, nezahvalnika!? A između njih i gradova koje smo blagoslovili izgradili smo bili naselja povezana i odredili im potrebnu udaljenost. ’Putujte kroz njih i po noći i po danu, sigurni!’ Ali oni rekoše: ’Gospodaru naš, učini veće rastojanje prilikom putovanja naših!’ – i ogriješiše se prema sebi, i Mi učinismo da se o njima samo priča, a njih kud koje raselismo. To su, zaista, pouke za svakog strpljivog i zahvalnog. I Iblis se uvjerio da je o njima ispravno mislio, i oni su se poveli za njime, osim nekolicine vjernika nad kojima nikakve vlasti nije imao. Mi smo htjeli ukazati na onog ko vjeruje u onaj svijet, a ko u njega sumnja. – A Gospodar tvoj bdije nad svim.” (Sebe, 15-21) \n \nPlemeniti Allah, Znalac svih tajni, poslao je stanovnicima Sabe nekoliko poslanika, i oni su im se odazvali, no kasnije su okrenuli leđa vjeri, i kažnjeni su poplavom; neki su ostali u Sabi, a neki su je napustili. Voda bi u Sabu prodirala između dvaju brda i nastajala bi bujica koja bi uništavala njihove usjeve, te su neki njihovi vladari odlučili da podignu branu između tih brda. Nakon toga u Sabi su posadili stabla koja su davala plodove, vrtovi su bili i zdesna i slijeva. Katada govoraše: ”U Sabi je bilo toliko voća da bi čovjek mogao napuniti košaru ako bi je stavio na glavu i samo prošao ispod stabala.” Te su ih blagodati trebale podsjećati na Gospodara, Koji je darežljiv, i trebali su u njima uživati zahvaljujući Allahu. \n \nAllah, džellešanuhu, učinio je da stanovnicima Sabe zemlja bude naklonjena, da daje obilne plodove, a On im je opraštao grijehe i njihovo podbacivanje u iskazivanju zahvalnosti. Ibn Zejd rekao je: ”U Sabi nisu postojali ni insekti ni gmizavci. Događalo se da karavandžije na sebi donesu krpelje na odjeći, a oni bi pokrepali čim bi karavandžije stupili u Sabu.” \n \nMudri je Allah, pošto su stanovnici Sabe postali neposlušni i obijesni, poslao miša koji je probušio rupu u brani te je voda pokuljala i uništila njihove usjeve i bašče. \n \n”A između njih i gradova koje smo blagoslovili izgradili smo bili naselja povezana i odredili im potrebnu udaljenost. ’Putujte kroz njih i po noći i po danu, sigurni!’ Ali oni rekoše: ’Gospodaru naš, učini veće rastojanje prilikom putovanja naših!’” Allah je, džellešanuhu, ukazao stanovnicima Sabe blagodat i time što im je olakšao putovanje, pa su se na trgovačkim putovanjima u Šam, koja su trajala i do četiri mjeseca, odmarali u mnogim selima i gradovima; nisu trebali nositi mnogo poputnine. Putovali bi noću i ujutro stizali u neko selo ili grad, gdje bi se odmorili i nastavili dalje. I pored sigurnosti koju osjećahu putujući, nisu bili zahvalni Uzvišenom Allahu, nego su Ga molili da učini veće rastojanje prilikom njihovih putovanja, to jest tražili su od Silnog Allaha da sela i gradovi u kojima se odmarahu nestanu, da bi putovali pustim predjelima i nosili poputninu. Ibn Kesir zapisao je: ”Stanovnici Sabe molili su Allaha: ’Gospodaru naš, učini veće rastojanje prilikom putovanja naših!’ iz bahatosti prema blagodatima, kao što to kažu Ibn Abbas, Mudžahid, Hasan el-Basri i još neki komentatori Kur’ani-kerima. Željeli su da rastojanje prilikom njihovih putovanja bude mnogo veće nego što jest, pa da njihova putovanja budu opasna. U tome su nalik onim sinovima Israilovim koji su uživali u svakovrsnim blagodatima i ptičijem mesu, ali su tražili da im Allah to zamijeni povrćem, lukom i lećom…” \n \nZnalac svih tajni uslišio je ovu njihovu grešnu dovu: ”…i Mi učinismo da se o njima samo priča, a njih kud koje raselismo…\""
    },
    {
      "Amr b. Luhajj El-Huzai": "Ibn Abbas, radijallahu anhu, kazuje da je Allahov Poslanik, sallallahu alejhi ve sellem, rekao: ”Amr b. Luhajj bio je prvi ko je iskrivio Ibrahimovu vjeru.” U drugom hadisu kaže se da je Amr b. Luhajj bio prvi čovjek koji je naveo Arape na obožavanje kipova. \n \nEvo kako se to, prema Ibn Kesiru, dogodilo. Pleme Huzaa preuzelo je brigu o Kabi, Božijoj kući, ali su se prema njoj hrđavo odnosili zbog toga što se u njihovo vrijeme pojavilo obožavanje kamenja. Bogati Amr b. Luhajj (kaže se da je imao dvadeset hiljada deva) tražio je od svojih saplemenika da obožavaju kamenje. Historičari el-Ezreki i es-Suhejli navode podatak da bi on zarad hadžija svake godine zaklao deset hiljada deva i poklonio im isto toliko ogrtača, te da je Arape snabdijevao maslom, medom i kvalitetnim datulama. Eto zašto su njegove riječi imale utjecaj na Arape; njegovo se mišljenje slijedilo kao što se objava slijedi. \n \nHistoričar Ibn Hišam kazuje: ”Neki su mi islamski autoriteti ispričali da je Amr b. Luhajj radi nekih poslova otputovao iz Meke u Šam, u mjesto el-Belka, u kojem su tad živjeli potomci Nuhova praunuka Imlika. Vidjevši ih da obožavaju kipove, Amr je upitao: ’Kakvi su ovo kipovi? Zašto se baš njima klanjate?’ ’Od ovih kipova tražimo kišu, pa nam oni kišu spuste; od njih tražimo pomoć u borbi, te nam oni pomoć pruže’, odgovoriše mu. Amr ih upita: ’Hoćete li mi dati jedan kip koji ću ponijeti Arapima, ne bi li ga obožavali?’ Dali su mu kip koji se zvaše Hubel. On ga je donio u Meku i naredio njenim stanovnicima da ga obožavaju i veličaju.” \n \nNavodi se podatak da je Amr b. Luhajj bio prvi čovjek koji je telbiju ovako donosio: ”Odazivam Ti se, Bože, odazivam! Odazivam Ti se, Ti imaš saučesnika, ali vladaš i njime i onim čime vlada on!” Iblis mu se prikazao u liku starca koji je telbiju ovako izgovarao, pa ju je Amr usvojio – u tome su ga slijedili Arapi. Iblis se nije time zadovoljio nego je naveo Amra b. Luhajja, prokleo ga Allah, da iskrivi Ibrahimovu, alejhis-selam, vjeru – i u tome su ga Arapi slijedili. \n \nJednom, Allahov Poslanik, sallallahu alejhi ve sellem, rekao je: ”Vidio sam Amra el-Huzaija, koji je posvetio životinje, kako u paklenoj vatri vuče svoja crijeva.” \n \n”Vidio sam kako paklena vatra proždire sama sebe, i vidio sam Amra el-Huzaija, koji je ustanovio posvećivanje životinja, da vuče svoja crijeva u vatri”, rekao je Resulullah, sallallahu alejhi ve sellem."
    },
    {
      "Faraon": "Uzvišeni Allah objavio je: ”Faraon se u zemlji bio ponio i stanovnike njezine na stranke bio izdijelio; jedne je tlačio, mušku im djecu klao, a žensku u životu ostavljao, doista je smutljivac bio. A Mi smo htjeli da one koji su na Zemlji tlačeni milošću obaspemo i da ih vođama i nasljednicima učinimo, i da im na Zemlji vlast darujemo, a da faraonu i Hamanu i vojskama njihovim damo da dožive baš ono zbog čega su od njih strahovali.” (el-Kasas, 4–6) \n \nFaraon je porobio i tlačio sinove Israilove, potomke vjerovjesnika Jakuba, alejhis-selam, koji su tad bili najuzoritiji vjernici; koristio ih je za obavljanje najprezrenijih poslova. Zbog toga što su sinovi Israilovi prenosili s koljena na koljeno vijest od poslanika Ibrahima, alejhis-selam, da će se među njima, sinovima Israilovim, pojaviti dijete koje će uništiti faraona, on je ubijao njihovu mušku djecu. Ovu su radovijest kazivali sinovi Israilovi i Koptima, koji su je prepričavali i koja je naposlijetku posredstvom jednog doglavnika stigla do faraona; sijelili su noću i on je izvijestio faraona o onom što se priča po gradu. Tad je faraon, da bi preduprijedio nesreću, naredio da se ubijaju muška djeca. U cilju da zaštiti svoju vlast faraon je naredio da njegovi ljudi posjete svaku trudnicu i saznaju od nje kad se treba poroditi; ako bi rodila muško dijete, zaklali bi ga bez imalo oklijevanja. \n \nUpravo u tim preteškim i opasnim okolnostima rođen je Musa. Njegova se majka strašno plašila da njegov plač, koji nije mogla suspregnuti, ne čuju dželati, jer bi ga ubili, a ona ga ne bi mogla zaštititi. Pa ipak, Allah, džellešanuhu, nadahnuo ju je da ga doji sve dotle dok se ne poboji za njegov život, a tad neka ga stavi u rijeku i on će biti u okrilju pažnje Onog Koji je vatru učinio spasonosnom za Ibrahima, u okrilju pažnje Onog Koji će talase rijeke okrenuti njenom sinu Musau u korist. Silnik faraon jedno je snovao i želio, ali je Gospodar svih svjetova sasvim drugo odredio i htio. Ono što je Allah htio bilo je otvoreni izazov faraonu, Hamanu i njihovim vojskama. Evo zbog čega: oni su, bojeći se za vlast, slali uhode da im ne promakne nijedno muško dijete – sve su ubijali, a Musaa, bespomoćno dojenče za koje nisu ni znali, donijela im je rijeka na tabutu. Eto, Allahova je volja odista bila očit izazov, oličena u djetetu Musau koje će biti neprijatelj istom tom faraonu, istom tom Hamanu i njihovim vojskama, te će njegovo djelovanje imati za posljedicu njihovo stradanje. O faraone, Musa je odrastao na tvom dvoru, jeo je tvoju hranu, ti si ga posinio i odgojio, ne znajući zapravo šta će ti to dijete prirediti kad odraste! Neka se zna da Gospodar nebesa i Zemlje čini ono što On hoće i da je On Jaki i Silni. \n \nAllahova, džellešanuhu, volja da spasi Musaa ostvarila se posredstvom Asije, faraonove žene, koja je zavoljela to dijete. Pomoću ljubavi spašen je Musa, a ne pomoću oružja, ugleda, imetka… Ljubav, snažna a tanka barijera, stajala je između faraona i stradanja dječaka Musaa, ona je bila jača od faraonove okrutnosti, pohlepe za vlašću i opreznosti. \n \n”I žena faraonova reče: ’On će biti radost i meni i tebi! Ne ubijte ga, možda će nam od koristi biti, a možemo ga i posiniti.’ A oni ništa ne predosjetiše” (el-Kasas, 9). Riječi svoje supruge Asije: ”On će biti radost i meni i tebi” faraon je ovako prokomentirao: ”Tebi će biti radost, meni neće!” Bilo je upravo u skladu s izrekom da su riječi prvi vijesnik nesreće: Asija je povjerovala u Musaa i spasila se, a faraon je zbog njega nastradao. \n \nSveznajući Allah kovao je spletke protiv faraona i njegovih ljudi kao što su oni kovali spletke protiv sinova Israilovih: dao je da Musa ne prihvati nijednu dojilju, pa su, bojeći se da će umrijeti od gladi, bili prisiljeni naći ženu koju će Musa dojiti. Musaova sestra, koju je majka poslala da vidi šta će se dogoditi s njenim djetetom, ugledala je faraonove dvorjane izdaleka i obratila im se: ”Hoćete li da vam ja pokažem porodicu koja će vam se o njemu brinuti i koja će mu dobro željeti?” (el-Kasas, 12). Faraonovi dvorjani bili su veseli zbog ovih njezinih riječi, silno želeći da ona istinu govori, da spase bespomoćno i gladno dijete. \n \nOdista, onaj ko se pouzda u dobrog Allaha i Njemu prepusti svoje potrebe bit će sretan kao što je bila sretna Musaova majka: spasila je svoje dijete i ona ga je dojila, a za dojenje dobivala nadoknadu. \n \nKad je odrastao i ubio jednog od faraonovih ljudi, Musa je napustio Egipat i otišao u Medjen, gdje je proveo nekoliko godina te je, u povratku u Egipat, dobio poslanstvo. U Egiptu je pozivao u vjerovanje u Allaha, Jednog Jedinog, ali se faraon oglušio o taj poziv i uzoholio se preko svake mjere. ”I faraon obznani narodu svom: ’O narode moj’, on reče, ’zar meni ne pripada carstvo u Egiptu i ovi rukavci rijeke koji ispred mene teku, shvatate li?’” (ez-Zuhruf, 51) \n \nAllah, džellešanuhu, stavio je faraona i njegove sunarodnjake na iskušenje: ”I Mi smo faraonov narod gladnim godinama i nerodicom kaznili, da bi se opametili” (el-A’raf, 130); ”Zato smo Mi na njih slali i poplave, i skakavce, i krpelje, i žabe, i krv – sve jasna znamenja, ali su se oni oholili, narod su zlikovački bili.” (el-A’raf, 133) \n \nIbn Džerir et-Taberi zapisao je: ”Seid b. Džubejr govorio je da se Musa, alejhis-selam, obratio faraonu: ’Dopusti da sinovi Israilovi pođu sa mnom!’, ali se faraon oglušio o ovu molbu, pa je Svemogući Allah na njega i njegov narod poslao obilne padavine za koje su pomislili da će ih uništiti. Rekli su Musau: ’Zbog nas zamoli Gospodara da obustavi padavine, i mi ćemo povjerovati u tebe, te ćemo ti dozvoliti da povedeš sinove Israilove!’ Zbog Musaove dove Allah je obustavio padavine, ali oni nisu ispunili obećanje: nisu povjerovali i nisu poslaniku Musau dopustili da povede sinove Israilove. Da bi ih kaznio, Sveznajući Allah dao je da te godine imaju plodova kao nikad prije; oni su rekli: ’Ovakav smo prinos uvijek i željeli!’ No, Allah, džellešanuhu, Znalac svih tajni, poslao je na njihove usjeve vojsku skakavaca: znali su da će njihovi usjevi biti posve uništeni. Rekli su: ’Musa, zbog nas zamoli Gospodara da uništi skakavce – mi ćemo povjerovati u tebe i dozvolit ćemo da povedeš sinove Israilove!’ I ovog puta Allah je uslišio Musaovu dovu, a oni su i tad prekršili obećanje. Spasili su nešto žita i time se dičili, pa je Svevišnji Allah na njih poslao krpelje i njihovo je žito bilo bezvrijedno. Opet su rekli Musau: ’Zbog nas zamoli Gospodara da uništi krpelje, i mi ćemo povjerovati u tebe, te ćemo ti dozvoliti da povedeš sinove Israilove!’ No, ni ovaj put nisu ispunili obećanje. Jednom, dok je Musa sjedio s faraonom, začulo se kreketanje žabe, na šta faraon upita: ’Šta se ono čuje?!’ ’Možda je i ono kazna kojom ćete biti kažnjeni’, Musa reče. I zaista, do noći žaba je bilo toliko da se od njih ništa nije vidjelo, preplavile su ulice, skakale po ljudima, uskakale u njihova usta… ’Musa, zbog nas zamoli Gospodara da uništi žabe – mi ćemo povjerovati u tebe i dozvolit ćemo da povedeš sinove Israilove!’, rekoše, i ne ispuniše obećanje. Zatim je Gospodar svjetova na njih poslao rijetku krv kao kaznu, pa su se sve njihove vode pretvorile u krv. Požalili su se faraonu: ’Sve su se naše vode pretvorile u krv, nemamo pitke vode!’ ’To je posljedica Musaove čarolije’, faraon je zaključio…” \n \nZnalac svih tajni uništio je faraona i njegove vojske zato što su htjeli uništiti sinove Israilove; Allahova se volja ostvarila, a ne volja prokletnika faraona. \n \n”I faraon posla po gradovima sakupljače: ’Ovih je zaista malo i rasrdili su nas, a mi smo svi budni!’” (eš-Šuarā, 53-56). Ibn Kesir veli: ”Kao da je faraon rekao: ’Mi smo uvijek na oprezu i stalno strahujemo od sinova Israilovih. Eto, zato ih želimo uništiti’, a kažnjen je i uništen upravo \non…” \n \n”I Mi ih izvedosmo iz vrtova i rijeka, iz riznica i dvoraca divnih. Eto tako je bilo, i Mi dadosmo da to naslijede sinovi Israilovi” (eš-Šuarā, 57-59). Faraon i njegove vojske napustili su predivne vrtove i užitke te otišli ravno u paklenu kaznu. Slijedili su pravovjerne kako bi ih uništili, pa ih je Gospodar kaznio time da je to bio njihov posljednji pohod. \n \nEl-Kušejri je zapisao: ”Faraon se zbilja oholio i uzdizao na Zemlji, pa ga je Allah, Jedan Jedini, odvratio od istine. ’A on i vojske njegove bijahu se bez ikakve osnove ponijeli na Zemlji i mislili su da Nam neće biti vraćeni, pa Mi dohvatismo i njega i vojske njegove i u more ih bacismo; pogledaj kako su skončali nevjernici!’ (el-Kasas, 39, 40). Bio je uporan u poricanju i nijekanju, dozvolio je da njegovo srce prekriju talasi nevjerstva, pa ga je Allah prekrio morskim talasima, u kojima se i udavio.” \n \nFaraon je ubijao nevinu djecu, koja su radost čovjekova pogleda na ovom svijetu, nemajući prema njima nimalo milosti, pa Silni Allah prema njemu nije imao milosti na ovom, niti će imati milosti na budućem svijetu. Jednom, Allahov Poslanik, sallallahu alejhi ve sellem, rekao je: ”Džibril mi reče: ’Da si me mogao vidjeti kad sam u faraonova usta gurao blato bojeći se da će izgovoriti šehadet te da će biti pomilovan.’” \n \n”’Pustite vi mene’, faraon reče, ’da ubijem Musaa, a on neka traži pomoć od Gospodara svog…’” (Gāfir, 26); ”’O velikaši’, faraon reče, ’ja ne znam da vi imate drugog boga osim mene. A ti, o Hamane, peci mi opeke i sagradi mi toranj da se popnem k Musaovu Bogu, jer ja mislim da je on, zaista, lažac!’” (el-Kasas, 38). Eto, tako se faraon ponašao u životu na ovom svijetu, a kazna je ova: ”Oni se ujutro i navečer u vatri prže. A kada nastupi Čas: ’Uvedite faraonove ljude u patnju najtežu!’” (Gāfir, 46). Ibn Kesir veli: ”Sve do Dana ustanuća njihove će duše biti pržene u vatri, a kad nastupi Čas suđeni, tijela i duše spojit će se i zatim će biti bačeni u džehennem.” \n \n”Na Sudnjem danu on će svoj narod predvoditi i u vatru ga uvesti, a užasno je mjesto u koje će doveden biti! Na ovom svijetu pratilo ih je prokletstvo, a pratit će ih i na onom…” (Hūd, 98, 99). Znameniti komentator Kur’ani-kerima Ibn Kesir rekao je: ”Kao što su faraona njegovi sunarodnjaci slijedili na ovom svijetu kao vođu i velikana, tako će ga slijediti i na Sudnjem danu, kad će ih uvesti u paklenu vatru i kad će osjetiti svu pogubnost svojih djela, a on će, opet, imati najveću kaznu.”"
    },
    {
      "Es-Samiri": "Es-Samiri je bio podmukao i beskrupulozan čovjek, kao i oni sinovi Israilovi koji su prihvatili njegovu zabludu. \n \nGospodar je objavio: ”’A zašto si prije naroda svoga požurio, o Musa?’ ’Evo ide za mnom’, on odgovori, ’a požurio sam k Tebi, Gospodaru moj, da budeš zadovoljan.’ ’Mi smo narod tvoj poslije tvog odlaska u iskušenje doveli’, On reče, ’njega je zaveo es-Samiri.’ I Musa se narodu svom vrati ljut i žalostan. ’O narode moj’, reče, ’zar vam Gospodar vaš nije dao lijepo obećanje? Zar vam se vrijeme oduljilo ili hoćete da vas stigne srdžba Gospodara vašeg, pa se zato niste držali obećanja koje ste mi dali!’ ’Nismo prekršili dato ti obećanje od svoje volje’, odgovoriše, ’bili smo natovareni teretima, nakitom narodnim, pa smo to bacili.’ A to isto uradio je i es-Samiri, pa im izlio tele koje je davalo glas kao da mūče, i oni su onda rekli: ’Ovo je vaš bog i Musaov bog, on ga je zaboravio!’ Zar oni nisu vidjeli da im ono ni riječi ne odgovara i da od njih ne može nikakvu nevolju otkloniti niti im ikakvu korist pribaviti? A njima je Harun još prije govorio: ’O narode moj, vi ste njime samo u iskušenje dovedeni. Gospodar vaš je Milostivi, zato slijedite mene i slušajte naređenje moje!’ ’Mi ćemo mu se klanjati sve dok nam se ne vrati Musa’, oni su odgovorili. ’O Harune’, Musa povika, ’šta te je spriječilo, kad si ih vidio da su zalutali, da za mnom nisi pošao? Zašto nisi naređenje moje poslušao?’ ’O sine majke moje’, Harun reče, ’ne hvataj me za bradu i za kosu moju! Ja sam se plašio da ti ne rekneš: ’Razdor si među sinovima Israilovim posijao i nisi postupio onako kako sam ti rekao.’ ’A šta si to ti htio, es-Samiri?’, Musa upita. ’Ja sam vidio ono što oni nisu vidjeli’, on odgovori, ’pa sam šaku zemlje ispod izaslanikove stope uzeo i to bacio – i eto tako je u mojoj duši ponikla zla misao.’ ’E onda se gubi!’, Musa reče. ’Čitavog svog života govorit ćeš: ’Neka me niko ne dotiče!’ – a čeka te još i određeni čas koji te neće mimoići. Pogledaj samo ovog tvog ’boga’ kome si se klanjao; mi ćemo ga, sigurno, spaliti i po moru mu prah rasuti. Vaš bog je – Allah, drugog boga, osim Njega, nema! On sve zna!’” (Tā-Hā, 83–98) \n \nPošto je poslanik Musa, alejhis-selam, otišao na ugovoreni susret na brdo Sinaj, čovjek imenom es-Samiri uze nakit koji je pripadao Koptima i napravi od njega tele te u njega baci malo prašine koju je prethodno uzeo ispod kopita konja na kome je jahao Džibril onog dana kad je nastradao faraon. Dakle, pošto je bacio prašinu u tele, ono je počelo mukati poput pravog teleta. Kaže se da se to zlatno tele pretvorilo u pravo tele. Pa ipak, neki komentatori časnog Kur’ana kažu da je ono glasalo mukanjem uslijed strujanja vjetra kroz njega. Sinovi Israilovi obradovaše se tome i počeše plesati oko teleta; rekli su da je to Musaov bog, i da ga je Musa zaboravio te otišao nekamo da ga traži. Neka je Sveznajući Allah uzvišen i veoma visoko iznad toga! \n \nNakon što se Musa, alejhis-selam, vratio, žestoko je osudio njihovo nepromišljeno ponašanje, a oni su kao ispriku naveli to da im je bilo neprijatno zadržati nakit koji je pripadao faraonu i Koptima, neprijateljima vjere, premda im je Allah, džellešanuhu, dozvolio da zadrže njihov nakit. Zar su se osjećali nelagodno zbog nakita, a nisu se, jer bijahu neznalice i nerazumni, osjećali nelagodno zbog toga što su pristali na to da pored Svemogućeg Allaha, Jednog Jedinog, obožavaju običnu materiju! Poslanik Musa upita es-Samirija u vezi s tim, a on se poče pravdati, pa mu Musa reče da se gubi i učini dovu protiv njega da ga niko ne dotiče za života, jer se bavio i doticao ono čime se nije smio baviti i što nije smio doticati. Kaže se da bi dobio groznicu svako ko bi dotaknuo es-Samirija. I tako se kazna ovog nesretnika, koju je svojim nedjelom zaslužio, u potpunosti podudara s onim zbog čega je zaslužena."
    },
    {
      "Karun": "Čitaoče, ovo je kazivanje o oholom čovjeku koji je remetio red na Zemlji i bio veoma nezahvalan Plemenitom Allahu. \n \nSvevišnji Allah objavio je: ”Karun je iz Musaova naroda bio, pa ih je tlačio, a bili smo mu dali toliko blaga da mu je ključeve od njega teško mogla nositi gomila snažnih ljudi. ’Ne budi obijestan, jer Allah ne voli one koji su obijesni!’, govorili su mu ljudi iz njegova naroda, ’i nastoj pomoću toga što ti je Allah dao steći onaj svijet, a ne zaboravi ni svoj udio na ovom svijetu i čini drugima dobro, kao što je Allah tebi dobro učinio, i ne čini nered po Zemlji, jer Allah ne voli one koji nered čine.’ ’Ovo što imam stekao sam znanjem svojim, tako ja mislim’, on je govorio. A zar nije znao da je Allah prije njega uništio neke narode koji su bili od njega jači i koji su bili više nakupili – a zločinci neće o grijesima svojim ni ispitivani biti. I izađe on pred narod svoj u svom sjaju. ’Ah, da je i nama ono što je dato Karunu!’, govorili su oni koji su čeznuli za životom na ovom svijetu. ’On je, uistinu, presretan.’ ’Teško vama!’, govorili su učeni, ’onom koji vjeruje i čini dobra djela bolja je Allahova nagrada, a bit će samo strpljivima pružena.’ I Mi smo i njega i dvorac njegov u zemlju utjerali, i niko ga od Allahove kazne nije mogao odbraniti, a ni sam sebi nije mogao pomoći. A oni koji su ranije priželjkivali da su na njegovu mjestu, stadoše govoriti: ’Zar ne vidite da Allah daje obilje onom od robova Svojih kome On hoće, a i da uskraćuje! Da nam Allah nije milost Svoju ukazao, i nas bi u zemlju utjerao. Zar ne vidite da nezahvalnici nikad neće uspjeti?’ Taj drugi svijet dat ćemo onima koji se ne žele na Zemlji oholiti i nered činiti, a one koji se Allaha boje čeka sretan kraj.” (el-Kasas, 76-83) \n \nIbn Hadžer kaže da je Ibn Ebu Hatim zabilježio predanje, s ispravnim lancem prenosilaca, u kojem se kaže da je Ibn Abbas, radijallahu anhu, rekao: ”Karun je bio Musaov, alejhis-selam, amidžić.” Tako su govorili i Katada, Ibrahim en-Nehai, Abdullah b. el-Haris i Semmak b. Harb. Komentatori Kur’ani-kerima imaju različita mišljenja o Karunovu zlodjelu koje se u časnom Kur’anu karakterizira kao tlačenje. Neki kažu da se radilo o zavisti prema poslanicima Musau i Harunu, drugi vele da se Karun  dogovorio s jednom prostitutkom da kaže da je imala s Musaom spolni odnos, ali se ona, Allahovom voljom, predomislila pa je priznala da ju je on, Karun, na to naveo, a ima i onih mufesira koji smatraju da se radilo o oholosti zbog imetka. Kaže se da je Karun prvi koji je počeo nositi dugu odjeću koja se vuče po zemlji. \n \nIbn Ebu Hatim zabilježio je pouzdano predanje u kojem Ibn Abbas, radijallahu anhu, kazuje: ”Poslanik Musa donosio je sinovima Israilovim vjerske propise i, između ostalog, jednom je prilikom donio propis koji se odnosi na izdvajanje imetka. To Karunu nije odgovaralo, pa je rekao svojim sunarodnjacima: ’Prema Musaovu vjerozakonu, onaj ko počini blud mora biti kamenovan. Hajdemo potplatiti jednu prostitutku da izjavi kako je imala spolni odnos s Musaom, pa ćemo ga kamenovati i neće nas dovoditi u neprilike!’ I zaista, rekli su: ’Musa, ti si počinio blud!’ On se zaprepasti zbog ovih njihovih riječi, a oni poslaše po onu prostitutku. Došla je, i Musa joj reče: ’Tako ti Allaha, Koji je rastavio more zarad sinova Israilovih, jesam li počinio nemoral s tobom?’ Ona je osjetila određeni strah i rekla je istinu – da su je Karun i neki njegovi sunarodnjaci potplatili da slaže u vezi s tim. Utom je poslanik Musa pao ničice pred Gospodarom i počeo plakati. Allah mu objavi: ’Zapovjedio sam zemlji da ti bude poslušna, pa zapovjedi joj šta god hoćeš!’ Musa je zatražio da budu utjerani u zemlju – tako i bī.” \n \nKarun je kažnjen kaznom koja posve odgovara onom zbog čega je zaslužena. On se oholio zbog imetka koji je držao u riznici, daleko od siromašnih i potrebitih, pa ga je progutala zemlja da ga ukloni, kao što on bijaše uklonio od njih svoje bogatstvo. Zemlja po kojoj je nadmeno kročio primila ga je u svoju utrobu poniženog i bespomoćnog – niko i ništa nije mu bilo od pomoći. \n \nGdje je Karun?! Gdje su oni što su gomilali, nadmetali se i uskraćivali siromašnim?! Nestali su bestraga, ništa osim kazivanja o njima nije od njih ostalo."
    },
    {
      "Bel'am b. Bāura": "Ebun-Nadr kazivaše: ”Kad je poslanik Musa, alejhis-selam, stigao u Šam, ljudi su došli Bel’amu i rekli: ’Musa je došao da nas istjera iz naše zemlje ili da nas pobije, a da u nju nastani sinove Israilove. Mi smo tvoji sunarodnjaci koji nemaju baš nikakve vrijednosti kod Allaha, a On prima sve tvoje dove, pa Ga zamoli da uništi Musaa i njegov narod!’ ’Teško vama! Zar mogu na to pristati?’, on odgovori. No, oni su bili uporni i dosađivali su mu ponavljajući te riječi te je naposlijetku pao pod utjecaj njihovih riječi. Uzjahao je magarca i s njima se zaputio prema brdu Husban, odakle se jasno vidio tabor sinova Israilovih. Međutim, magarac nije htio ići u tom pravcu; Bel’am je sjahao izudarao ga i opet uzjahao… Na koncu, magarac je, da bi u tome bio dokaz protiv Bel’ama, progovorio: ’Teško tebi! Kamo ideš? Ne vidiš li meleke koji mi ne dozvoljavaju da idem naprijed? Zar si pošao učiti dovu protiv vjerovjesnika i pravovjernih!’ Pošto je stigao na vrh brda počeo je učiti dovu, ali mu se jezik saplitao pa je molio Gospodara da sinovima Israilovim dā svako dobro, a da njegove sunarodnjake stavi na muke. Oni su ga upozorili na lapsuse, a on je rekao: ’Sad nemam vlasti nad svojim jezikom!’ Nedugo zatim, Bel’am je isplazio jezik i rekao: ’A sad sam upropastio svoj položaj i na ahiretu, budućem svijetu! Nijedna moja dova nikad više neće biti uslišena, pa mi ostaje da se protiv Musaa i sinova Israilovih borim pomoću dovitljivosti i lukavosti. Evo šta sam smislio: neka se vaše žene i djevojke uljepšaju i neka u tabor sinova Israilovih odnesu kakvu trgovačku robu, i neka budu podatne jer počini li makar jedan Musaov sljedbenik blud, oni vam neće moći nauditi.’ I uistinu, oni ga u tome poslušaše. Jednom, prelijepa žena iz plemena Ken’an koja se zvala Kusba b. Sur prošla je pored jednog velikana Musaova naroda i on ju je, zadivljen njenom čarobnom ljepotom, uzeo za ruku i odveo pred poslanika Musaa, alejhis-selam, te rekao: ’Znam da ćeš mi reći da mi je ovo zabranjeno!’ ’Naravno, to se ne smije činiti. Što dalje od nje!’, reče mu Musa. Ovaj reče: ’E, Boga mi, u ovom te nećemo slušati!’ Zatim je onu lijepu ženu uveo u svoj šator i počinio s njome nemoral. Utom je Allah, džellešanuhu, na sinove Israilove poslao kugu.” \n \nAllah, džellešanuhu, objavio je: ”I kaži im vijest o onom kome smo dokaze Naše dali, ali koji se od njih udaljio pa ga je šejtan dostigao, i on je zalutao. A da smo htjeli, mogli smo ga njima uzvisiti, ali se on ovom svijetu priklonio i za svojom strašću krenuo. Njegov je slučaj kao slučaj psa: ako ga potjeraš, on isplažena jezika dahće, a ako ga se prođeš, on opet dahće. Takvi su ljudi koji Naše dokaze smatraju lažnim; zato kazuj događaje da bi oni razmislili.” (el-A’raf, 175, 176) \n \nKomentirajući ove ajete šehid Sejjid Kutb zapisao je i ovo: ”Ovdje je riječ o čovjeku što se otrgao od Božijih znamenja i napustio ih, a prepustio se niskosti i poveo se za vlastitom strašću, pa je šejtan njime posve ovladao i ostavio ga na ledini, lišena Allahove zaštite, te nigdje ne nalazi mira ni smiraja. Uistinu je začudan slučaj onog čovjeka koji se svojevoljno i hotimično udalji od Božije dobrote i znanja te prokocka priliku da se kao niko uzdigne…”"
    },
    {
      "Nesretnici koji su pretvoreni u majmune i svinje": "Gospodar je objavio: ”Kada Musa reče svom narodu: ’Narode moj, zašto me mučite, a dobro znate da sam ja Allahov poslanik vama!’ – i kad oni skrenuše ustranu, Allah učini da i srca njihova ustranu skrenu – a Allah neće ukazati na Pravi put narodu koji je ogrezao u grijehu” (es-Saff, 5). Sejjid Kutb zapaža: ”Sinovi Israilovi na razne su načine uznemirivali poslanika i predvodnika Musaa, alejhis-selam, koji ih je izbavio od faraona i njegove svite. Ispravljanje ponašanja sinova Israilovih zahtijevalo je ulaganje ogromnog truda i golemo strpljenje. Eto, dok se Musa trudio da ih izbavi, pa je razgovarao s faraonom, koji je njega, a ne njih, zbog toga dovodio u težak položaj, oni su negodovali. Poslaniku Musau spočitavahu da su prije trpjeli neprijatnosti od neprijatelja, a i da isto to trpe nakon što im je Musa poslat. Kao da su mu rekli: ’U tvom poslanju nema nikakva dobra! Ti si kriv za ovo što nam se događa!’” \n \n”Pošto su sinovi Israilovi skrenuli ustranu prezaleći granice Božijeg vjerozakona, Allah, džellešanuhu, učinio je da njihova srca skrenu tako što će prekršiti obećanje dato Allahu”, zapaža el-Kušejri. \n \n”Vama je poznato ono što se dogodilo onima od vas koji su se o subotu ogriješili, kao i to da smo im Mi rekli: ’Budite majmuni prezreni!’ Savremenicima i pokoljenjima njihovim to smo učinili opomenom, a poukom onima koji se boje Allaha” (el-Bekara, 65, 66). Komentirajući ove ajete Ibn Kesir veli: ”Značenje je ovo: o jevreji, vama je poznato da su kažnjeni stanovnici naselja koje se suprotstavilo dragom Allahu kršeći obećanje u vezi sa subotom. Naime, njima je bio zabranjen ribolov subotom, pa bi svoje mreže razapeli prije subote, a poslije nje izvukli mreže s ribama. Kad su to počeli raditi, Svemogući Allah pretvorio ih je u majmune, životinje koje su najsličnije čovjeku, a ne pripadaju ljudskoj vrsti. Kažnjeni su prema zaslugama. Taj njihov podli postupak naizgled je bio u skladu s vjerom, ali je on zapravo bio oblik lukavštine pomoću koje su vjerski propis stavili van snage. Zbog toga je Poslanik milosti, sallallahu alejhi ve sellem, rekao: ’Nemojte biti poput jevrejā, pa da najobičnijom lukavštinom skrnavite svetost Božijih propisa!’¹ Eto, tako su kažnjeni oni što su se ogriješili o subotu. ’I upitaj ih o gradu koji se nalazio pored mora kad su propise o suboti kršili: kad su im ribe, na oči njihove, dolazile dok su subotu svetkovali, a kad nisu svetkovali, one im nisu dolazile. Eto, tako smo ih u iskušenje dovodili zato što su stalno griješili. A kad neki od njih rekoše: ’Zašto opominjete narod koji će Allah uništiti ili ga teškim mukama namučiti?’, oni odgovoriše: ’Da bismo se pred Gospodarem vašim opravdali i da bi se oni grijeha klonili.’ I kad zaboraviše ono čime su bili opominjani, Mi izbavismo one koji su od nevaljalih djela odvraćali, a teškom kaznom kaznismo grešnike, zato što su stalno u grijehu bili. I pošto su oni bahato odbili da se prođu onog što im se zabranjivalo, Mi smo im rekli: Postanite majmuni prezreni!’ (el-A’raf, 136-166).”"
    },
    {
      "Stanovnici Medjena": "Stanovnici Medjena bili su Arapi. Živjahu na granici Šama, u blizini Mrtvog mora, odnosno u blizini današnjeg grada Akaba. Allah im je poslao vjerovjesnika Šuajba, alejhis-selam. I Šuajb je bio Arap. Ebu Zerr, radijallahu anhu, prenosi da mu je Vjerovjesnik, sallallahu alejhi ve sellem, jednom prilikom rekao: ”Četverica su vjerovjesnika Arapi: Hud, Salih, Šuajb i ja.” \n \n”A Medjenu – njegova brata Šuajba. ’O narode moj’, on je govorio, ’Allahu se klanjajte, vi drugog boga osim Njega nemate! Dolazi vam jasan dokaz od Gospodara vašeg, zato pravo na litri i na kantaru mjerite i ljudima stvari njihove ne zakidajte, i red na Zemlji ne remetite kad je već na njoj uspostavljen red. To je bolje za vas ako vjerujete. I ne postavljajte zasjede na ispravnom putu, prijeteći i od Allahova puta odvraćajući one koji u Njega vjeruju, želeći krivi put. I sjetite se kada vas je bilo malo i da vas je On umnožio, a pogledajte kako su skončali oni koji su nered pravili. I ako jedni od vas vjeruju u ono što je po meni poslato a drugi ne vjeruju, pa pričekajte dok nam Allah ne presudi, jer On je sudija najbolji!’” (el-A’raf, 85-87) \n \n”I stanovnici su Ejke u laž ugonili poslanike. Kad im Šuajb reče: ’Kako to da se ne bojite? Ja sam vam, sigurno, poslanik pouzdani, zato se bojte Allaha i budite poslušni meni! Za ovo od vas ne tražim nikakve nagrade, mene će Gospodar svjetova nagraditi. Pravo mjerite na litru i ne zakidajte, a na kantaru ispravnom mjerom mjerite. I ljudima prava njihova ne umanjujte i zlo po Zemlji, nered praveći, ne činite, i Onoga Koji je stvorio vas i narode davnašnje bojte se’ – rekoše oni: ’Ti si samo opčinjen – i ti si samo čovjek kao i mi – za nas si ti, doista, lažac pravi; zato spusti na nas kaznu s neba, ako istinu govoriš!’ ’Gospodar moj dobro zna šta radite vi’, on reče. I oni su nastavili utjerivati ga u laž, pa ih je stigla kazna iz oblaka – a to je bila kazna jednog strašnog dana. To je pouka, ali većina ovih neće da vjeruje, a Gospodar tvoj je, zaista, silan i milostiv.” (eš-Šuara, 176-191) \n \nStanovnici Medjena nisu vjerovali u Boga, presretali su putnike, zastrašivali ljude, obožavali drveće, zakidali na vagi… Sveznajući Allah poslao im je vjerovjesnika Šuajba, alejhis-selam, da ih poziva da robuju Allahu, Jednom Jedinom, i odvraća ih od nevaljalih djela; neki su povjerovali, a većina osta u nevjerstvu, te bī uništena. \n \nŠuajb, alejhis-selam, podsjetio je svoje sunarodnjake na Božije blagodati i na to da bijahu malobrojni pa ih je Gospodar umnožio; upozorio ih je na kaznu zbog nezahvalnosti. Rekao im je da je neznatno malo halal-imetka bolje od silnog bogatstva koje je stečeno na nepošten način, jer je u prvom blagoslov, a u drugom nesreća. Usto ih je podsjetio na Lutov, alejhis-selam, narod, koji nije tako davno živio, a koji je uništen zbog neposlušnosti Uzvišenom Allahu. \n \nKako su stanovnici Medjena reagirali na ove Šuajbove savjete? Umjesto da poslušaju svog vjerovjesnika, oni su mu se rugali. ”Ili ćete bezuvjetno vjeru našu prihvatiti, ili ćemo mi, Šuajbe, i tebe i one koji s tobom vjeruju iz grada našeg istjerati” (el-A’raf, 88); ”O Šuajbe, traži li tvoja vjera od tebe da napustimo ono čemu su se preci naši klanjali ili da ne postupamo s imanjima našim onako kako nam je volja? E, baš si ti ’fina’ i ’pametna’ glava.” (Hūd, 87) \n \nAbdullah b. Omer, radijallahu anhu, kazivao je: ”Allah je na stanovnike Medjena poslao veliku vrućinu koja je trajala sedam dana, i nigdje se od nje nisu mogli skloniti. Zatim je na nebu stvorio oblak pod koji se sklonio jedan Šuajbov sunarodnjak i osjetio olakšanje. Pošto je to prenio svojim sunarodnjacima, svi su pohrlili pod isti taj oblak; kad su pod njega svi stupili, iz njega se na njih sručila vatra.” \n \n”Stanovnici Medjena kažnjeni su trima kaznama. Zadesio ih je potres, pa su napustili svoje nastambe, a zatim ih je obuzeo nepojmljivi strah da će se njihove nastambe srušiti ako u njih uđu, te je naposlijetku Gospodar poslao oblak pod koji se sklonio neki njihov sunarodnjak i povikao: ’Ljudi, dođite u ovaj ugodni hlad!’ Kad su se svi iskupili u tom hladu, zadesio ih je gromoglas uslijed kojeg su svi pomrli”, govorio je Muhammed b. Ka’b el-Kurezi."
    },
    {
      "Ubica vjerovjesnika Jahje": "Ibn Kesir zapisao je da je Muavijin štićenik Kasim kazivao: ”Damaskom je vladao Hedad b. Hedar, koji je svog sina oženio rođakom Arijelom, kraljicom Sajde. Hedadov sin dao je Arijeli tri razvoda braka, ali je htio nastaviti živjeti s njome, pa je u vezi s tim upitao vjerovjesnika Jahju. On mu je odgovorio: ’Nije ti ona dopuštena sve dok se ne uda za drugog čovjeka, koji će s njome živjeti. Ako se on od nje rastavi, oženi se njome!’ Arijela je zbog toga zamrzila vjerovjesnika Jahju, alejhis-selam, pa je, na nagovor svoje majke, zatražila od muža, kralja, da ubije Jahju i donese joj njegovu glavu. Kralj se u početku snebivao, ali je na koncu pristao: poslao je nekog čovjeka da izvrši taj strašni zločin. Ovaj je Jahju, alejhis-selam, zatekao da klanja u džamiji. Ubio ga je i njegovu glavu donio na tepsiji. Gospodar je učinio da Jahjina glava neprestano govori: ’Nije ti ona dopuštena…’ Arijela je tepsiju s Jahjinom glavom odnijela majci, a zatim je počela propadati u zemlju. Gledajući taj strašni prizor, majka je kukala, sluge su vrištale i naricale. Arijela je propala u zemlju do ramena, a njena je majka naredila dželatu da odrubi njenu, Arijelinu, glavu kako bi se njome tješila. Nakon što je on to uradio, zemlja je izbacila Arijelino tijelo. Za to je vrijeme krv iz Jahjinog tijela obilno tekla, sve dok se nije pojavio Nabukodonosor i zarad osvete ubio sedamdeset i pet hiljada Arijelinih sunarodnjaka. U tome je za njih bilo veliko poniženje i istrebljenje.” \n \nArijelu je zadesila kobna kazna koja se posve podudara s onim zbog čega je zaslužena: tražila je da se Jahja obezglavi, pa je i ona obezglavljena."
    },
    {
      "Vlasnici rovova": "Svevišnji Allah objavio je: ”…prokleti neka su oni koji su rovove iskopali, i vatrom i gorivom ih napunili, kad su oko nje sjedili i bili svjedoci onog što su vjernicima radili! A svetili su im se samo zato što su u Allaha, Silnog i Hvale dostojnoga, vjerovali, Čija je vlast i na nebesima i na Zemlji – a Allah je svemu svjedok.” (el-Burūdž, 4-9) \n \nAllahov Poslanik, sallallahu alejhi ve sellem, ispričao je sljedeće: ”Nekada davno, prije vas, živio je jedan vladar koji je imao svog čarobnjaka. Kad je čarobnjak ostario, rekao je vladaru: ’Ja sam ostario i smrt mi se približila, pa mi daj jednog dječaka da ga poučim čarolijama.’ Tako mu je vladar dao jednog dječaka da ga tome pouči. Na putu, između vladara i čarobnjaka živio je neki monah. Dječak je jednom prilikom, prolazeći pored monaha, svratio kod njega, pa mu se svidjelo ono što on govori. Kad bi došao čarobnjaku, ovaj bi ga udarao i pitao gdje se toliko zadržao. Kad bi se vratio svojima kod kuće, oni bi ga udarali i pitali gdje se tako dugo zadržao. Dječak se na to požalio monahu, pa mu je ovaj rekao: ’Kad te bude htio udariti čarobnjak, reci da si se zadržao kod kuće, a kad te budu htjeli udariti kod kuće, reci da si se zadržao kod čarobnjaka!’ Jednog je dana dječak naišao na jednu ogromnu i strašnu životinju koja se ispriječila tako da ljudi ne mogu prolaziti, pa je pomislio: ’Danas ću vidjeti je li Allahu draži monah ili čarobnjak…’ Uzeo je kamen i rekao: ’Allahu, ako ti je draži monah od čarobnjaka, usmrti ovu životinju i neka ljudi prolaze!’ Zatim je bacio kamen, pogodio životinju i ubio je, pa je svijet počeo prolaziti. Kasnije je o svemu ovom ispričao monahu, pa mu je monah rekao: ’E moj sine, ti si bolji od mene, i bit ćeš stavljen na iskušenje. Ako budeš stavljen na iskušenje, nemoj nikome govoriti za mene!’ Dječak je liječio slijepce, gubavce i druge bolesnike. Vladar je imao jednog bliskog prijatelja, sugovornika, koji je oslijepio. Čuvši za dječaka, on mu je došao s bogatim darovima i rekao: ’Izliječi me, tvoje je sve što ovdje vidiš!’ Dječak je rekao: ’Ja ne liječim nikoga, nego Allah. Ako u Njega vjeruješ, ja ću Allaha zamoliti da te izliječi.’ Ovaj je povjerovao, pa je dječak zamolio Allaha, i On ga je izliječio. Zatim je taj čovjek otišao vladaru i ponovo sjeo u njegovo društvo kao i ranije, pa ga je vladar upitao: ’Hej ti, ko ti je vratio vid?’ On je odgovorio: ’Moj Gospodar!’ Na to je vladar rekao: ’Je li ja?’ Ovaj je odgovorio: ’Ne, nego Allah, moj i tvoj Gospodar.’ Vladar je zatim upitao: ’Zar ti imaš drugog gospodara osim mene?’ ’Imam, moj i tvoj gospodar je Allah’, rekao je. Zatim ga je mučio sve dok mu on nije kazao za dječaka, a onda je naredio da mu se dječak dovede. Kad je doveden, upitao ga je: ’Sine, kako svojim čarolijama liječiš slijepce i gubavce i sve ove bolesnike?’ ’Ja ne liječim nikoga, nego Allah’, odgovorio je. ’Je li ja?’, upitao je. ’Ne’, dječak je odgovorio. ’Zar ti imaš drugog gospodara mimo mene?’, upitao je vladar. On je odgovorio: ’Moj i tvoj gospodar je Allah.’ Onda je i njega počeo mučiti dok mu nije kazao za monaha. Onda je doveden i monah, pa mu je rekao: ’Poreci svoju vjeru!’ Kad je ovaj odbio to učiniti, uzeo je pilu i razrezao mu glavu na dva dijela, koji su pali na zemlju. Zatim je slijepcu rekao da porekne svoju vjeru, pa kad je i ovaj to odbio, uzeo je pilu i njemu razrezao glavu na dva dijela, koja su pala na zemlju. Onda je dječaku rekao da porekne svoju vjeru, pa kad je i on odbio to učiniti, poslao ga je s grupom svojih ljudi na neku planinu i rekao: ’Kad se popnete na vrh, ako porekne vjeru, poštedite ga; ako odbije to učiniti, gurnite ga u provaliju.’ Kad su ga odveli i s njime se popeli na vrh planine, on je zamolio: ’Allahu, spasi me od njih onako kako Ti hoćeš!’ Brdo se zatreslo i svi su se survali. Dječak je, raspitujući se, došao do vladara, koji ga je, kad je ušao, upitao: ’Šta je s tvojim društvom?’ On je odgovorio: ’Allah me od njega spasio.’ Onda je s njim na lađi poslao drugu grupu i rekao im: ’Kad se otisnete na pučinu, ako porekne svoju vjeru, poštedite ga; ako to ne učini, bacite ga u more!’ Kad su se otisli na more, dječak je zamolio: ’Allahu, spasi me od njih onako kako Ti hoćeš!’, pa su se svi utopili. Dječak se opet vratio, i kad je ušao vladaru, upitao ga je vladar: ’Šta je s tvojim društvom?’ On je odgovorio: ’Allah me od njega spasio.’ Zatim je dječak rekao vladaru: ’Ti me ne možeš ubiti dok ne uradiš šta ti ja budem naredio. Akoli uradiš šta ti ja naredim, ubit ćeš me.’ ’A šta to trebam uraditi?’, upitao je vladar. On je rekao: ’Skupi sav narod na jednom platou, zatim me razapni na jedno stablo, a onda uzmi strijelu iz mog tobolca i reci: ’U ime Allaha, Gospodara ovog dječaka!’ Ako to uradiš, ubit ćeš me.’ Tako je vladar i uradio. Uzeo je strijelu, stavio je u luk, nategao i rekao: ’U ime Allaha, Gospodara ovog dječaka’, a zatim je odapeo. Strijela je dječaka pogodila pravo u slijepoočnicu. Dječak je na mjesto gdje ga je pogodila strijela stavio ruku i umro. Tada je svijet povikao: ’Mi vjerujemo u Gospodara ovog dječaka!’ Vladaru su tad rekli: ’Tako nam Boga, zadesilo te baš ono čega si se bojao: sav je svijet povjerovao!’ Onda je naredio da se iskopaju jame i u njima nalože vatre i rekao: ’Pustite onog ko se odrekne svoje vjere, a gurnite u vatru onog ko to odbije učiniti!’ Svijet se gurao... Izgledalo je da se jedna žena s djetetom, koje je dojila, opirala tome da padne u vatru, pa joj je dijete reklo: ’Majko, strpi se! Ti slijediš istinu.’” (Muslim) \n \nIbn Ebu Hatim zabilježio je predanje u kojem se kaže da narod o kojem se govori u suri el-Burudž živjaše u periodu između dvojice poslanika i da se, pošto su se ljudi podijelili na skupine i pošto je nastupila velika smutnja, sklonio u jedno naselje u kojem se predao robovanju Allahu, Jednom Jedinom… Za te je ljude čuo vladar silnik koji je poslao po njih. Kad su došli, izričito je zatražio da robuju kipovima kojima on robuje. Vjernici su to međutim odbili. Rekli su: ”Mi se klanjamo jedino Allahu, Koji nema saučesnika!” ”Ako se ne budete klanjali mojim bogovima, dat ću da vas se poubija!”, zaprijetio je silnik. Oni se nisu pokolebali. Zatim je naredio da se iskopaju duboki rovovi i da se vjernici dovedu pred njih te im je zaprijetio: ”Ko ne odustane od svoje vjere bit će bačen u vatru!” ”Draže nam je da budemo bačeni u vatru”, bili su odlučni oni što vjerovahu. Njihove su supruge bile s njima, kao i nejač koja se poboja kazne, pa ih roditelji umiriše: ”Nikad više nećete vidjeti vatru!” I svi su bili bačeni u nju, a Gospodar bi im duše uzimao prije nego što bi i osjetili vrelinu vatre. \n \nSvemogući Allah kaznio je vlasnike rovova: vatra ih je okružila i spalila. Ibn Abbas, radijallahu anhu, govoraše da je plamen dostigao visinu od četrdeset aršina i spalio silnike. \n \nIbn Kesir zapisao je: ”Ibn Ebu Hatim prenosi da je Safvan b. Abdurrahman b. Zuhejr kazivao: ’Vlasnici rovova živjeli su u Jemenu za vrijeme Tubbe; u Konstantinopolju za vrijeme Konstantina, kad su kršćani iskrivili učenje poslanika Isaa, alejhis-selam, a koji su iskrene vjernike spalili u rovovima; u Iraku u gradu Babilonu, kad je Nabukodonosor načinio kip i naredio narodu da mu se klanja, čemu su se usprotivili Danijal i njegovi drugovi, koje je kralj bacio u vatru, ali im ona nije naudila, nego je njih deveterica bačeno u nju.’” \n \nKomentirajući Božije riječi: ”One koji vjernike i vjernice budu na muke stavljali, pa se ne budu pokajali – čeka patnja u džehennemu i isto tako prženje u ognju” (el-Burūdž, 10), Sejjid Kutb rekao je: ”Silnici se nisu pokajali zbog toga što su spalili vjernike i vjernice. Zato što su spaljivali pravovjerne u vatri, zulumćare čeka vječno prženje u ognju koji je Allah potpalio, a ne prolazno prženje u vatri koju čovjek pali. Zatim, vjernici koji su spaljeni postigli su Allahovo zadovoljstvo, a zulumćari će biti prženi u paklenoj vatri i na njih će Allah biti ljut.”"
    },
    {
      "Neposlušni sin": "Neki učenjaci navode slučaj čovjeka koji je imao veoma starog i nepokretnog oca. Tom je čovjeku dosadilo služiti oca te je počeo razmišljati o tome kako da ga se oslobodi. Došao je na ideju da ga ubije. I uistinu, odnio ga je u pustinju i kad ga je spustio na zemlju, otac je upitao: ”Sinko, zbog čega si me doveo ovamo?” ”Zbog toga da te ubijem”, odgovori ocu sin. ”Dosadio si mi i ne mogu te više služiti.” Otac na to reče: ”Ako me već moraš ubiti, učini to na nekom drugom mjestu jer sam ja upravo ovdje ubio svog oca! A tebe, znaj, isto čeka!”"
    },
    {
      "En-Nedira b. Es-Satiron": "Na obalama Eufrata bio je golemi, dobro utvrđen grad kojim je vladao es-Satiron b. Muavija. Na taj grad napao je vojskovođa Sabur i opsjedao ga dvije godine, no nije ga mogao osvojiti. Jednom, kćerka ovog es-Satirona provirila je iz utvrđenja i ugledala Sabura, koji je bio izuzetno lijep, u svilenoj odjeći i s krunom koja je bila optočena dijamantima, biserima i dragim kamenjem. Doviknula mu je: ”Hoćeš li se mnome oženiti ako ti otvorim kapije grada?” ”Hoću”, odgovorio je. Kad je pala noć i kad se es-Satiron, kao i svaku večer, opio, en-Nedira je ispod njegove glave uzela ključeve i poslala slugu da otključa kapiju… Sabur je prodro u grad, ubio es-Satirona, porušio i opljačkao te poveo djevojku en-Nediru i njome se oženio. Kasnije je bila nezadovoljna onim što joj je Sabur pružio u životu, pa nije mogla spavati… On ju je upitao: ”Jesi li kod oca bolje živjela?” ”Jesam”, odgovori ona. ”Kod njega sam imala postelju od brokata, a oblačila sam svilu; jela sam najbolju hranu i opijala se.” ”Zar je tvoj otac zaslužio da ga iznevjeriš i izdaš? Ako si to njemu učinila, učinit ćeš i meni, bez imalo sumnje.” Sabur je zatim svezao pletenice svoje supruge en-Nedire za rep svog konja i poplašio ga… Ubio ju je."
    },
    {
      "Ebreha": "”Zar nisi čuo šta je sa vlasnicima slona Gospodar tvoj uradio!? Zar lukavstvo njihovo nije omeo i protiv njih jata ptica poslao, koje su na njih grumenje od gline pečene bacale, pa ih On kao lišće koje su crvi istočili učinio?” (el-Fīl, 1-5) \n \nEbreha je bio kršćanin koji je sagradio crkvu u Sani, te je htio da ljudi nju posjećuju, a ne Kabu, i zbog toga je poveo vojsku da sruši Božiju kuću u Meki. Allah, džellešanuhu, učinio je da nečasna rabota ovog čovjeka bude posve uzaludna. Neki učenjaci zapažaju da je Svevišnji Allah na Ebrehu i njegovu vojsku, koja bijaše obmanuta zbog snage i broja, poslao ptice. \n \nIbn Kesir zapisao je: ”Ibn Ishak veli: ’Allah, Znalac svih tajni, poslao je na Ebrehu i njegovu vojsku ptice iz pravca mora, koje su izgledom podsjećale na kuke, a koje su nosile po tri malehna kamena – jedan u kljunu, a dva u pandžama – kojima su ih gađali i ubijali. Oni koji nisu tu nastradali pobjegli su prema Jemenu, raspitujući se kojim putem trebaju ići. U povratku padali su mrtvi, i moglo ih se vidjeti na svim mjestima. Ranjenog su Ebrehu ponijeli njegovi vojnici, a njegovo se tijelo raspadalo i pretvaralo u gnojne rane. Dok su stigli u Jemen, Ebrehino je tijelo bilo potpuno unakaženo; umro je, kako se pripovijeda, tako što mu je srce iskočilo iz prsa.’” \n \nEto tako, Ebreha je htio srušiti Kabu malo-pomalo, kamen po kamen, pa ga je Svemogući Allah kaznio tako što se njegovo tijelo raspadalo. Iz Jemena je pošao ponosan, i to sa slonom, moćnom i ogromnom životinjom, a vratio se ponižen i unakažen."
    },
    {
      "Oholi vlasnik vrta": "Allah, džellešanuhu, objavio je: ”I navedi im kao primjer dva čovjeka; jednom od njih dva smo vrta lozom zasađena dali i palmama ih opasali, a između njih njive postavili. Oba su vrta davala svoj plod, ničeg nije manjkalo, a kroz sredinu njihovu rijeku smo proveli. On je i drugog imetka imao. I reče drugu svome, dok je s njim razgovarao: ’Od tebe sam bogatiji i jačeg sam roda!’ I uđe u vrt svoj nezahvalan Gospodaru svom na blagodatima, govoreći: ’Ne mislim da će ovaj ikad propasti, i ne mislim da će ikada Smak svijeta doći; a ako budem vraćen Gospodaru svom, sigurno ću nešto bolje od ovoga naći.’ I reče mu drug njegov, dok je s njime razgovarao: ’Zar ne vjeruješ u Onoga Koji te je od zemlje stvorio, zatim od kapi sjemena, i najzad te potpunim čovjekom učinio? Što se mene tiče, On, Allah, moj je Gospodar i ja Gospodaru svom ne smatram ravnim nikog. A zašto nisi, kad si u vrt svoj ušao, rekao: ’Mašallah! – Moć je samo u Allaha!’ Ako vidiš da je u mene manje blaga i manje roda nego u tebe – pa, Gospodar moj može mi bolji vrt od tvog dati, a na tvoj nepogodu s neba poslati, pa da osvane samo klizava ledina, bez ičeg, ili da mu voda u ponor ode, te da je ne mogneš pronaći nikad.’ I propadoše plodovi njegovi i on poče kršiti ruke svoje žaleći za onim što je na njega utrošio – a loza se bijaše povaljala po podupiračima svojim – i govoraše: ’Kamo sreće da Gospodaru svom nisam smatrao ravnim nikog!’ I nije imao ko bi mu mogao pomoći, osim Allaha, a sam sebi nije mogao pomoći.” (el-Kehf, 32-43) \n \nOholost je bolest koja čovjeka navodi na činjenje nereda na Zemlji i na skrnavljenje prava drugih ljudi. Oholi čovjek o kojem se govori u navedenim ajetima imao je vrt koji je davao plodove na kojima nije bio zahvalan Gospodaru. Štaviše, nije vjerovao u Boga, niti u proživljenje na budućem svijetu. Budući da je imetku dao prednost nad Allahom i zanemario pomaganje potrebitima, On mu je zbog toga dao odgovarajuću kaznu."
    },
    {
      "Okrutna žena koja je kažnjavala robinju Zinniru": "Zinnira bijaše djevojčica, sluškinja neke mnogoboškinje iz plemena Kurejš. Kad je Zinnira prihvatila islam, njena ju je vlasnica počela kažnjavati. Tako je jednog dana okupila ostale sluškinje i zapovjedila im da Zinniru tuku po glavi. Uslijed tih udaraca Zinnira je oslijepjela. Kasnije, kad bi ožednjela, tražila bi vodu, a njena bi joj vlasnica rekla: ”Voda je ispred tebe, potraži je!”Govorila joj je i ovo: ”Zinnira, ako Allah, u Koga vjeruješ, sve može učiniti, zamoli Ga da ti vrati vid kako bi vidjela šta piješ i jedeš!” Djevojčica Zinnira podigla je dlanove prema nebu i zamolila: ”Allahu moj, vrati mi čulo vida!” I zaista, dobri Allah uslišio je njenu molbu: vratio joj je vid. Zinnirina vlasnica mnogoboškinja počela je kukati i naricati, govoreći svojim sluškinjama: ”Udarajte me papučama po glavi”, te je oslijepjela."
    },
    {
      "Ebu Leheb, njegova žena Ummu Džemil i njihovi sinovi": "”Neka propadne Ebu Leheb, i propao je! Neće mu biti od koristi blago njegovo, a ni ono što je stekao, ući će on, sigurno, u vatru rasplamsalu, i žena njegova, koja spletkari – o vratu njenu bit će uže od usukane ličine!” (el-Mesed, 1-5) \n \nEbu Leheb, Poslanikov, sallallahu alejhi ve sellem, amidža zvao se Abduluzza b. Abdulmuttalib. On je jedini mekanski mnogobožac koga je Svevišnji Allah spomenuo u Kur’ani-kerimu. Allah, džellešanuhu, nazvao je ovog čovjeka Ebu Lehebom (Otac Plamena) zbog toga što je znao da će skončati u paklenoj vatri i zbog toga što je njegovo lice bilo svijetlo poput plamena. Ebu Lehebova žena zvala se Erva b. Harb b. Umejja, Ebu Su􀉒anova, radijallahu anhu, sestra. Čim je Vjerovjesnik, sallallahu alejhi ve sellem, počeo pozivati u islam, Ebu Leheb mu se suprotstavio, počeo ga nipodaštavati i vrijeđati islam. Rebia b. Abbad, radijallahu anhu, ispričao je: ”Čuo sam Allahova Poslanika, sallallahu alejhi ve sellem, da na tržnici Zulmedžaz govori: ’Ljudi, posvjedočite da nema istinskog božanstva osim Allaha, i uspjet ćete!’ Narod se okupio oko njega i slušao šta govori, a iza njega stajaše prepreden čovjek koji imaše dvije pletenice. Upitao sam u vezi s njime, te mi rekoše da je to Ebu Leheb” (Ahmed). Prema Ibn Ishakovoj verziji, ovaj je ashab ispričao: ”Dok sam još bio dječak, bio sam s ocem kad je Resulullah, sallallahu alejhi ve sellem, nudio plemenima islam; pratiše ga prepreden čovjek duge kose. Poslanik bi govorio: ’Ljudi, ja sam vama Allahov poslanik, tražim od vas da robujete Allahu nikog Mu ne smatrajući ravnim, i da vjerujete u mene te da me štitite kako bih mogao dostaviti Objavu!’ Nakon što bi završio, onaj bi čovjek povikao: ’Ljudi, ovaj vas čovjek želi odvratiti od Lata i Uzzaa. On vam je donio novotariju i zabludu, pa ga nipošto nemojte slijediti!’ Upitao sam oca: ’Ko je onaj čovjek?’ ’Muhammedov amidža’, odgovorio mi je otac.” \n \nIbn Abbas, radijallahu anhu, kazivaše: ”Poslanik, sallallahu alejhi ve sellem, otišao je u dolinu el-Batha, popeo se na obližnje brdo i povikao: ’Čujte i počujte!’ Kad su se Kurejšije iskupile, on ih je upitao: ’Šta mislite, da vas obavijestim o neprijateljskom napadu, biste li mi povjerovali?’ ’Da, povjerovali bismo ti’, rekoše. On im reče: ’Ja sam poslan da vas opomenem prije strašne kazne!’ Ebu Leheb reče: ’Zar si nas zbog toga pozvao?! Proklet bio!’ I Allah, džellešanuhu, objavio je suru el-Mesed” (el-Buhari). U drugoj se verziji kaže da je Ebu Leheb pošao te je, otresajući ruke jednu o drugu, rekao: ”Proklet bio na ovom svijetu! Jesi li nas zbog toga okupio…” Uvrijedio je Poslanika, sallallahu alejhi ve sellem, zazvavši na njega prokletstvo, pa mu je Gospodar uzvratio istom mjerom; otresao je ruke jednu o drugu, te su i njegove proklete; rekao je: ”Proklet bio na ovom svijetu!”, te se na njega sručilo prokletstvo budućeg svijeta. \n \nBudući da je Gospodar prokleo Ebu Leheba i njegovu ženu, bilo je nemoguće da bilo ko od njih dvoje povjeruje, pa čak ni tajno i neiskreno, u čemu je bio i ostao neoboriv dokaz istinitosti Vjerovjesnikova, sallallahu alejhi ve sellem, poslanstva. \n \nNakon što su se krivovjerni članovi porodice Benu Hašim usaglasili da Poslaniku, sallallahu alejhi ve sellem, pruže utočište pod vođstvom njegova amidže Ebu Taliba (to činjahu iz plemenske pristranosti i rodoljublja), Ebu Leheb se usprotivio i stao na stranu okorjelih Kurejšija. Odobrio je akt kojim se Benu Hašim bojkotira i izlaže glađu, da bi prestali štititi Vjerovjesnika, sallallahu alejhi ve sellem. Prije nego što će Resulullah, sallallahu alejhi ve sellem, dobiti Objavu, njegove dvije kćerke, Rukajja i Ummu Kulsum, udale su se za Ebu Lehebove sinove, pa je nesretnik, da bi otežao Poslanikov položaj, naredio da se njegovi sinovi od njih rastave. \n \nAta pripovijeda: ”Kad je u Meki umro Vjerovjesnikov, sallallahu alejhi ve sellem, sin, Ebu Leheb ode kod svojih sunarodnjaka mnogobožaca i reče: ’Danas je Muhammed ostao bez spomena!’, i Allah, džellešanuhu, objavio je: ’Onaj koji tebe mrzi sigurno će on bez spomena ostati’ (el-Kevser, 3).” \n \nImam el-Kasimi zapisao je: ”Hadiski stručnjaci tvrde da je Ebu Leheb, prokleo ga Allah, imao tri sina: Mit’aba, Utbu i Utejbu. Prva su dvojica prihvatila islam, a treći je ostao nevjernik, te je vrijeđao Poslanika islama; rastavio se od Poslanikove kćerke. Vjerovjesnik, sallallahu alejhi ve sellem, zamolio je Allaha: ’Gospodaru, neka ga se domogne kakva divlja zvijer!’” \n \nIbn Asakir zabilježio je da je za Ebu Lehebovim sinom bila udata Poslanikova kćerka i kad se taj nesretnik pripremao da pođe u Šam, rastavio se od nje, a zatim je rekao da ne vjeruje u Allaha, usto je pljunuo Poslanika u lice. Resulullah, sallallahu alejhi ve sellem, zamolio je: ”Allahu, neka ga se domogne kakva divlja zvijer!” To je Ebu Talib posmatrao, i bī mu žao zbog te dove, te reče: ”Bratiću, mogao si i ne uputiti tu dovu!” Ebu Lehebov se sin vratio ocu i ispričao mu šta se dogodilo. Putujući prema Šamu došli su u oblast punu lavova te su se smjestili u jednu bogomolju. Pobožni čovjek koji živjaše u toj bogomolji upitao ih je: ”Arapi, šta vas dovede u ovo mjesto u kojem se nalazi više lavova nego sitne stoke!?” Ebu Leheb reče: ”Ljudi, ja sam ostario i ne mogu zaštititi svog sina, a poznato vam je da je Muhammed uputio Bogu molbu protiv njega! Tako mi Allaha, nisam siguran da ga neće napasti divlja zvijer! Zato unesite sve svoje stvari u bogomolju i zatim napravite nešto što je uzvišeno, a što će biti zaštita mom sinu.” Oni su tako postupili. Iznenada se pojavio lav i pomirisao ih – nije na njih obratio pažnju, a zatim je skočio na ono uzvišenje i pomirisao Ebu Lehebova sina te ga udario šapom i zatim smrskao njegovu glavu snažnim čeljustima. Ebu Leheb tad je priznao: ”Znao sam da će ga neizostavno stići Muhammedova kletva!” \n \nEbu Leheb umro je u teškim mukama. Poslanikov štićenik Ebu Rafi kazuje: ”Ebu Leheb umro je od čira, kojeg su se Kurejšije plašili kao kuge, pa ga njegovi sinovi nisu smjeli pokopati, ostavili su ga u kući tri dana i tri noći. Neki Kurejšija postidio ih je: ’Teško vama, zašto ne pokopate oca! Zar vas nije sram? Ostavili ste ga u kući, eno već se usmrdio.’ ’Bojimo se da ćemo se zaraziti’, odgovoriše. Onaj čovjek predloži: ’Pođimo i učinimo to zajedno!’ Tako mi Allaha, nisu Ebu Leheba mogli ni okupati, nego su na njega izdaleka polijevali vodu. Potom su ga odnijeli na jedno brdo, bacili i zatrpali kamenjem.” Aiša, radijallahu anha, majka pravovjernih, kazuje da se pored tog mjesta od pregolemog smrada nije moglo ni proći. \n \nA kad je riječ o Ebu Lehebovoj ženi, Ibn Kesir zapisao je: ”Ummu Džemil, Ebu Lehebova žena, pomagala je svom mužu u ispoljavanju nevjerstva i protivljenju islamu, pa će zajedno s njime biti kažnjavana u paklenoj vatri…” Prema mišljenju nekih učenjaka, ova je žena bacala trnje po putu kojim je prolazio Vjerovjesnik, sallallahu alejhi ve sellem, nastojeći ga na taj način uznemiriti. \n \nI ona je umrla teškom smrću. Kad se jedne noći vraćala s periferije Meke, gdje je sakupljala granje i trnje koje je bacala na staze kojima prolažahu muslimani, sjela je na neki kamen da se odmori i melek ju je s leđa njenim užetom udavio. \n \nNa njenom će vratu u džehennemu biti uže od usukane ličine kao prikladna kazna zato što je rekla da će svoju skupocjenu ogrlicu prodati i novac utrošiti u protivljenje Allahovu Poslaniku, sallallahu alejhi ve sellem. \n \nEsma b. Ebu Bekr, radijallahu anha, kazivaše: ”Pošto je objavljena sura el-Mesed, Ummu Džemil, koja bijaše ćorava, pojavila se noseći kamen i prijeteći: ’Muhammeda ne prihvatamo! Nećemo njegove vjere biti, nego ćemo mu se uvijek protiviti!’ Vjerovjesnik, sallallahu alejhi ve sellem, bijaše kod Kabe s Ebu Bekrom, koji reče: ’Allahov Poslaniče, Ummu Džemil dolazi! Bojim se da bi ti mogla nauditi ako te ugleda.’ ’Neće me moći vidjeti!’, kaza Poslanik i poče učiti Kur’ani-kerim, da se pomoću toga zaštiti, sukladno Božijim riječima: ’Kad čitaš Kur’an između tebe i onih koji u onaj svijet ne vjeruju Mi zastor nevidljivi stavimo…’ (el-Isra, 45). Ebu Lehebova žena stala je kod Ebu Bekra i, ne videći Vjerovjesnika, sallallahu alejhi ve sellem, rekla: ’Ebu Bekre, čula sam da je tvoj prijatelj Muhammed o meni spjevao pjesmu-rugalicu!’ ’Tako mi Gospodara Kabe, to nije istina! On nije vičan poeziji’, reče joj Ebu Bekr. Ona se okrenu i ode, pritom govoreći: ’Neka cijelo pleme Kurejš zna da sam ja prvakinja!’”"
    },
    {
      "El-Velid b. El-Mugira": "Svevišnji Allah objavio je: ”I ne slušaj nijednog krivokletnika prezrena, klevetnika, onoga koji tuđe riječi prenosi, škrca, nasilnika, velikog grešnika, surova i, osim toga, u tuđe pleme uljeza, samo zato što je bogat i što ima mnogo sinova, koji govori, kad mu se ajeti Naši kazuju: ’To su samo naroda drevnih priče!’ Na surlu ćemo Mi njemu biljeg utisnuti!” (el-Kalem, 10-16) \n \nZa el-Velida b. el-Mugiru kaže se da je bio uljez u plemenu Kurejš. Zbog toga što se protivio islamu, Allah, džellešanuhu, obećao je da će mu na surlu biljeg utisnuti. Iz kur’anskog ajeta: ”Na surlu ćemo Mi njemu biljeg utisnuti” slijedi da će el-Velid b. el-Mugira biti ponižen tako što će biti žigosan kao što se robovi žigošu. Imao je desetericu sinova, kojima je prijetio: ”Akoli neko od vas prihvati Muhammedovu vjeru, lišit ću ga svega što ima!” \n \nSvevišnji Allah objavio je: ”Meni ostavi onoga koga sam Ja izuzetkom učinio i bogatstvo mu ogromno dao i sinove koji su s njim i čast i ugled mu pružio – i još žudi da uvećam! Nikako! On, doista, prkosi ajetima Našim, a natovarit ću Ja njemu teškoće i, proklet bio, kako je proračunao! I još jednom, proklet bio, kako je proračunao! Zatim je pogledao, pa se onda smrknuo i namrštio i potom se okrenuo i uzoholio, i rekao: ’Ovo nije ništa drugo do vradžbina koja se nasljeđuje, ovo su samo čovjekove riječi!’ U Sekar ću Ja njega baciti – a znaš li ti šta je Sekar? Ništa on neće poštedjeti, kože će crnim učiniti…” (el-Muddessir, 11-29). Imam el-Kasimi zapisao je: ”Mufesiri su jednoglasni u mišljenju da su ajeti s početka sure el-Muddessir objavljeni povodom el-Velida b. el-Mugire el-Mahzumija, prokleo ga Allah, koji bijaše jedan od prvaka plemena Kurejš. Historičar Ibn Ishak zabilježio je da su el-Velida, koji je bio izuzetno star, posjetile neke Kurejšije za vrijeme sezone hadža. On im je rekao: ’Kurejšije, nastupilo je vrijeme obavljanja hadžskih obreda, i doći će vam arapske delegacije! Arapi su čuli za Muhammeda, pa zato morate glede njega imati jedinstven stav, pa nemojte u vezi s njime govoriti nejednako i jedni druge demantirati.’ Oni kazaše: ’Ti nam, el-Velide, predloži šta ćemo govoriti hodočasnicima.’ ’Ne, nego vi predlažite, a ja ću prosuditi koje je rješenje najbolje’, odvrati on. Oni rekoše: ’Kazat ćemo da je prorok.’ El-Velid reče: ’To nije uvjerljivo! Tako mi Boga, Muhammed nije prorok i ono što on govori ne liči na proročanstva koja ste upoznali!’ Kurejšije su predložile da se za Vjerovjesnika, sallallahu alejhi ve sellem, rekne da je lud, no i taj je prijedlog el-Velid odbio rekavši: ’On nije lud! Svi znamo kako izgleda i kako se ponaša lud čovjek.’ ’Reći ćemo da je pjesnik’, predložiše. El-Velid reče: ’Muhammed nije pjesnik! Vi ste veoma dobro upućeni u poeziju i u rimu, pa sami znate da ono što Muhammed govori ne liči na poeziju.’ Naposlijetku predložiše da Poslanika, sallallahu alejhi ve sellem, proglase čarobnjakom – el-Velid i to odbi, rekavši: ’Muhammed nije čarobnjak! Poznato vam je čime se sve čarobnjaci bave i na koji način djeluju.’ ’Pa, šta ćemo onda reći onom ko nas upita u vezi s Muhammedom? Kaži nam’, rekoše Kurejšije. El-Velid je tad priznao: ’Ono što govori Muhammed ima izuzetnu slast i donosi veoma veliku korist! Ljudi će vas prozrijeti ma šta od prethodnog rekli, ali najbolje je da kažete da je čarobnjak, to jest da je sihr ono što je on donio, i da pomoću toga unosi razdor među ljude, pa uspijeva odvojiti ženu od muža, zavaditi braću, rođake…’ I oni se raziđoše usaglasivši se da arapskim delegacijama reknu da je Resulullah, sallallahu alejhi ve sellem, čarobnjak.” \n \nIbn Kesir veli: ”El-Velid je otišao na trg, na kojem bijahu Kurejšije, i rekao: ’Ne prestajem se čuditi ljepoti govora koji donosi Muhammed! Tako mi Boga, ono što on govori nije ni poezija, ni sihr, ni besmislica! Ono je odista Allahov govor!’ Čuvši to, Kurejšije su nasamo kazale jedan drugom: ’Ako el-Velid zaluta, zalutat će cijelo pleme Kurejš!’ Ebu Džehl kaza: ’Ja ću se za njega pobrinuti!’, pa je posjetio el-Velida i rekao mu: ’Eno, tvoji saplemenici sakupiše nešto milostinje za te…’ ’Šta to govoriš!? Šta će mi milostinja kad sam najbogatiji i imam najviše sinova?’ Ebu Džehl reče: ’Govorka se da odlaziš kod Ebu Bekra jer si gladan.’ ’Zar o meni tako da govore Kurejšije? Nikad više neću otići ni kod Ebu Bekra ni kod Omera, a pogotovu ne kod Muhammeda!’” \n \nEl-Velid b. el-Mugira umro je u teškim mukama i nakon toga bačen u džehennemsku vatru. U vezi sa značenjem Božijih riječi: ”…a natovarit ću Ja njemu teškoće…”, es-Suddi je govorio: ”Ta se teškoća ogleda u tome što će el-Velid biti zadužen da se uspenje uz glatku stijenu u džehennemskoj vatri…”"
    },
    {
      "Ebu Džehl": "Vraćajući se iz Šama s karavanom punim robe, Ebu Sufjan izbjegao je napad muslimanske vojske i zatim je poslao dopis Kurejšijama: ”Vratite se u Meku! Allah je spasio karavan, u kojem se nalazi vaš imetak, a koji ste pošli da zaštitite.” Ebu Džehl reče, kad je primio taj dopis: ”Tako mi Boga, nećemo se vratiti, nego ćemo odsjesti na Bedru i boraviti tri dana! Organizirat ćemo neviđenu pijanku i veselje, robinje će nam pjevati… Eto, neka svi Arapi čuju za nas! Neka nas se svi Arapi boje!” Bedr je bilo okupljalište Arapa na kojem su trgovali. \n \n”I ne budite kao oni koji su, da se pokažu svijetu, nadmeno iz grada svoga izišli da bi od Allahova puta odvraćali. – A Allah dobro zna ono što oni rade” (el-Enfāl, 47). Željeli su se pokazivati pred svijetom, te ih je Gospodar kaznio poniženjem o kojem se i dan-danas pripovijeda. \n \n”Ako ste se molili da pobijedite – pa došla vam je, eto, ’pobjeda’! A da se okanite, bolje bi vam bilo! I ako se ponovo vratite, Mi ćemo se ponovo vratiti, i nimalo vam neće koristiti tabor vaš, ma koliko brojan bio, jer je Allah na strani vjernika” (el-Enfāl, 19). Abdullah b. Sa’leba, radijallahu anhu, kazivaše da je Ebu Džehl zamolio neposredno prije borbe: ”Bože, Muhammed kida rodbinske veze i poziva u ono što nam je posve nepoznato, pa ga uništi!” (Ahmed). Prema nekim drugim izvorima, Ebu Džehl je uputio ovu dovu: ”Allahu, uzvisi i daj pobjedu onoj skupini koja ja bolja, ponosnija i brojnija!” \n \nRifaa b. Rafi ispričao je: ”Pošto je Iblis, koji se bio prerušio u lik Surake b. Malika, vidio kako su meleki kaznili višebošce na Bedru, pobojao se da će se i njega domoći, te je počeo bježati, ali ga je dohvatio el-Haris b. Hišam, no Iblis, u liku Surake, oteo se i pobjegao prema moru. Prije nego što je zaronio, zazvao je Allaha: ’Bože, spasi me!’ To je Ebu Džehl ovako prokomentirao: ’Kurejšije, nemojte da vas obeshrabri bježanje Surake b. Malika! Ta, on je bio u dosluhu s Muhammedom. I neka vas također ne obeshrabri pogibija Šejbe, Utbe i el-Velida. Tako mi Lata i Uzzaa, danas ćemo uništiti muslimane! Svim se silama borite protiv njih i žestoko ih kaznite zato što ne priznaju naša božanstva!’” (et-Taberani) \n \nAbdurrahman b. Avf, radijallahu anhu, kazivaše: ”U Bici na Bedru bio sam između dvojice veoma mladih boraca, i zbog toga sam osjetio nelagodu. Jedan mi se, da ga ne čuje onaj drugi, obrati: ’Amidža, pokaži mi Ebu Džehla!’ ’Sinko, zbog čega to pitaš?’, rekoh. Mladić reče: ’Zavjetovao sam se da ću ga ubiti, ili će on mene ubiti.’ Onaj drugi mladić isto mi je to rekao. Nakon toga, silno sam se obradovao i nisam poželio da njihovu blizinu zamijenim za blizinu bilo kojih drugih boraca. Napokon sam im pokazao Ebu Džehla, i oni su se okomili na njega čim je borba počela. Ti mladići bili su Afrini sinovi.” (el-Buhari) \n \nEnes, radijallahu anhu, kazuje: ”Resulullah, sallallahu alejhi ve sellem, reče: ’Ko će provjeriti šta se dogodilo s Ebu Džehlom?’ ’Ja ću provjeriti, Božiji Poslaniče’, javi se Ibn Mesud. Otišao je i zatekao Ebu Džehla na samrti zbog rana koje su mu zadala dvojica Afrinih sinova. Ibn Mesud stao je pored Ebu Džehla i koreći ga rekao: ’Eto, Allah te je ponizio!’ ’A zar je poniženje poginuti?’, upitao je on.” (el-Buhari) \n \nIbn Ishak prenosi da je Ibn Mesud ispričao: ”Našao sam Ebu Džehla na tlu, bio je smrtno ranjen, a na njegovoj se glavi nalazio šljem; on imaše oštru sablju, a moja bijaše tupa. Počeo sam ga udarati svojom sabljom po glavi, sjećajući se toga kako me je on po glavi udarao u Meki. Kako sam se umorio, uzeo sam njegovu sablju, a on je podigao glavu i upitao: ’Ko je pobijedio: mi ili oni?’ Prepoznao me i rekao: ’Zar ti nisi onaj prezreni pastirčić iz Meke?!’ I ja sam ga ubio. Potom sam našao Vjerovjesnika, sallallahu alejhi ve sellem, i izvijestio ga da sam ubio Ebu Džehla. On reče: ’Tako ti Allaha, Jednog Jedinog, jesi li odista ubio Ebu Džehla?!’, ponovivši te riječi tri puta, a zatim se zaputio sa mnom onamo gdje je ležao Ebu Džehl…”"
    },
    {
      "Ubejj b. Halef": "Ebu Hurejra, radijallahu anhu, kazuje da je Vjerovjesnik, sallallahu alejhi ve sellem, rekao: ”Stići će velika Allahova srdžba one ljude koji su povrijedili svog Vjerovjesnika! Stići će golema Allahova srdžba čovjeka koga ubije poslanik boreći se na Božijem putu!” (el-Buhari i Muslim) \n \nNeki su historičari zabilježili da je Ubejj b. Halef sretao Poslanika, sallallahu alejhi ve sellem, u Meki i govorio: ”Muhamede, imam rasnog konja koga izuzetno dobro hranim, s njega ću te ubiti!” ”Naprotiv, ja ću tebe ubiti, inšallah”, odgovorio mu je Resulullah. \n \nIbn Kesir prenosi da je Urva b. ez-Zubejr rekao: ”Ubejj b. Halef zakleo se u Meki da će ubiti Allahova Poslanika, sallallahu alejhi ve sellem. Čuvši za to, Poslanik je rekao: ’Ja ću njega ubiti, inšallah!’ U Bici na Uhudu, Ubejj je dojahao u neprobojnom oklopu i povikao: ’Da Bog dā da umrem ako Muhammed odavde ode živ!’, i napao na Poslanika. Utom je dotrčao Musab b. Umejr i pokušao odbraniti Poslanika – poginuo je. Tad je Božiji Poslanik, sallallahu alejhi ve sellem, između Ubejjevog pancira i šljema uočio prazninu i pogodio ga kopljem. Ubejj je pao s konja, i njegovi su ga saborci odnijeli; rikao je poput vola iako iz njegove rane nije tekla krv. ’Ne boj se, to je samo ogrebotina’, rekoše mu saborci da bi ga umirili. No, on im je tad rekao da je Poslanik, sallallahu alejhi ve sellem, kazao: ’Ubit ću Ubejja!’” \n \nIbn Ishak zabilježio je, opet, verziju u kojoj se kaže da je Ubejj, nakon što ga je Vjerovjesnik, sallallahu alejhi ve sellem, pogodio kopljem, rekao: ”Ubi me, Boga mi, Muhammed! Da je na me pljunuo, usmrtio bi me.” \n \nNesretnik Ubejj b. Halef jedini je čovjek koga je ubio Poslanik islama, sallallahu alejhi ve sellem."
    },
    {
      "Ukba b. Ebu Muajt": "Nesretnik Ukba b. Ebu Muajt uradio je ono što nikad nijedan čovjek nije uradio. Dok je Resulullah, sallallahu alejhi ve sellem, bio na sedždi klanjajući namaz kod Kabe, Ukba je stavio svoju nogu na njegov vrat, pa mu je zbog toga, kao ”prikladna nagrada”, odsječena glava. Naime, on je bio zarobljen u Bici na Bedru, pa je Vjerovjesnik, sallallahu alejhi ve sellem, naredio da bude pogubljen; pogubio ga je Asim b. Sabit, radijallahu anhu. Kad je Asim prišao, Ukba je upitao: ”Kurejšije, zbog čega ću biti pogubljen?” ”Zbog neprijateljstva prema Allahu i Njegovu Poslaniku”, odgovori Asim i ubi ga. \n \nEš-Ša’bi kazuje: ”Allahov Poslanik, sallallahu alejhi ve sellem, zapovjedio je da se Ukba pogubi, pa on reče: ’Muhammede, zar ću ja biti jedini Kurejšija koji će biti pogubljen!?’ Poslanik, sallallahu alejhi ve sellem, odgovori mu potvrdno, a zatim se obrati prisutnima: ’Znate li šta mi je ovaj čovjek jednom prilikom uradio? Dok sam klanjao namaz iza Mekami-Ibrahima i bio na sedždi, prišao mi je, stavio svoju nogu na moj vrati i stisnuo me toliko da sam pomislio da će mi oči ispasti. Drugom prilikom, dok sam bio na sedždi, donio je iznutricu ovce i bacio je na moju glavu, te se pojavila Fatima, sklonila iznutricu i oprala mi glavu.’” \n \nOvog je nesretnika historija sasvim zaboravila, jer bijaše zagriženi neprijatelj islama."
    },
    {
      "Abdullah b. Kamea": "Abdullah b. Kamea ranio je Poslanika islama u očnu jagodicu, slomio mu zub i rasjekao donju usnu iznutra. Ibn Abbas, radijallahu anhu, proklinjao je ovog čovjeka govoreći: ”Sručio Allah Svoju ljutnju na čovjeka koji je rasjekao lice Božijeg Poslanika, sallallahu alejhi ve sellem!” \n \nEbu Umama, radijallahu anhu, kazivao je: ”Abdullah b. Kamea pogodio je u Bici na Uhudu Vjerovjesnika, sallallahu alejhi ve sellem, u lice i slomio mu zub, rekavši: ’Evo ti, Muhammede! Ja sam, neka znaš, Abdullah b. Kamea!’ ’Šta ti je, ponizio te Allah!’, rekao je Poslanik” (et-Taberani). I odista je Svemogući Allah uslišio ovu Poslanikovu dovu: Abdullah b. Kamea nastradao je od divojarca koji ga je raskomadao udarajući ga rogovima."
    },
    {
      "Jevrejsko pleme En-Nedir": "Historičar Ibn Ishak zapisao je da je Resulullah, sallallahu alejhi ve sellem, s Ebu Bekrom, Omerom i Alijom, posjetio jevrejsko pleme en-Nedir tražeći od njih pomoć za isplatu krvarine za dvojicu pripadnika plemena Amir koje je ubio Amr b. Umejja, utoliko jer je njima dvojici Poslanik bio dao jamstvo; jevreji i pleme Amir bijahu u savezu. Pristali su na to rekavši: ”Ebul-Kasime, pomoći ćemo ti!” Resulullah, sallallahu alejhi ve sellem, sjeo je pored jednog zida, a oni jedni drugima tiho rekoše: ”Neće vam se ukazati bolja prilika da ubijete Muhammeda! Ko će se popeti na onaj zid i baciti kamen na njega? Eto, time bismo se oslobodili njegova zla.” Javio se Amr b. Džehhaš b. Ka’b: ”Ja ću to uraditi!”, i popeo se na zid da ubije Vjerovjesnika, sallallahu alejhi ve sellem. Međutim, Gospodar je posredstvom objave obavijestio Poslanika o njihovoj namjeri, i on se odmah vratio u Medinu. Ebu Bekr, Omer i Alija, radijallahu anhum, čekali su ga kod onog zida i, kako se nije vratio, pošli su ga tražiti. Sreli su nekog čovjeka i upitali ga je li vidio Allahova Poslanika, sallallahu alejhi ve sellem. On ih je obavijestio da ga je vidio kako ulazi u Medinu. Našli su ga te ih je obavijestio o namjeri jevrejā. \n \nKaže se da je Vjerovjesnik, sallallahu alejhi ve sellem, poslao Muhammeda b. Meslemu da od jevrejā zahtijeva napuštanje Medine, ali su dvoličnjaci poslali nekog u pleme en-Nedir kako bi ih ohrabrio i obećao im pomoć. To ih je ohrabrilo, uslijed čega je Hujejj b. Ahtab javio Poslaniku islama da jevreji neće napustiti svoje domove. Time je jevrejsko pleme en-Nedir prekršilo dogovor o nenapadanju, pa je Resulullah, sallallahu alejhi ve sellem, naredio da se krene na njih. Opkolio je njihove utvrde, u koje su se sklonili, i držao ih u opsadi šest dana. Nakon toga naredio je da se spale palme koje su davale najlošije plodove, a ne palme s najboljim datulama. Kad su ugledali dim, rasrdili su se i povikali: ”Muhammede, dosad si odvraćao od nereda i osuđivao si one što ga čine, a sad, eto, spaljuješ naše palme!” Zbog tih njihovih riječi Svevišnji Allah objavio je: ”To što ste neke palme posjekli ili ih da uspravno stoje ostavili – Allahovom voljom ste učinili, i zato da On nevjernike ponizi.” (el-Hašr, 5) \n \nMeđutim, jevreji nisu dugo izdržali u utvrdama: zato što su oslabjeli, već dvadesetog dana poslali su Vjerovjesniku, sallallahu alejhi ve sellem, izaslanika da pregovara u njihovo ime. Dogovor koji su postigli glasio je: jevrejsko pleme en-Nedir zasvagda mora napustiti Medinu odlazeći onamo kamo ono želi i ostavljajući sve oružje i ratnu opremu muslimanima; ponijet će onoliko koliko žele druge imovine, pa makar se radilo i o vrijednim predmetima, a pokretnine i nekretnine koje ostave iza sebe pripadaju muslimanima; muslimani garantiraju slobodu i sigurnost jevrejima ukoliko se nastane u području pod upravom islamske vlasti. \n \nI zaista su jevreji natovarili na deve sve što se moglo natovariti, pa čak su vadili i kućne pragove; ono što ne mogahu ponijeti, to su uništavali, da se muslimani ne bi time okoristili. \n \nOdlazeći iz Medine bili su nadasve prestrašeni i kivni na muslimane. Jedan jevrej ponio je punu kravlju kožu zlata i, udarajući po njoj, govorio je: ”Evo, pomoću ovog ćemo zavladati. Ako ostavljamo palme u Medini, pa, u Hajberu također ima palmi.” \n \n”On je prilikom prvog progonstva iz domova njihovih protjerao one sljedbenike Knjige koji nisu vjerovali. Vi niste mislili da će otići, a oni su mislili da će ih utvrde njihove od Allahove kazne odbraniti, ali im je Allahova kazna došla odakle se nisu nadali i On je u srca njihova strah ulio – vlastitim rukama i rukama vjernika svoje domove su rušili. Zato uzmite iz toga pouku, o vi koji ste razumom obdareni!” (el-Hašr, 2) \n \nEto, tako je pleme en-Nedir bilo obmanuto svojom snagom i utvrdama, zaboravljajući da ih od Allahove sile i moći ništa ne može spasiti. Gospodar ih je uništio iznutra, onako kako to uopće nisu očekivali: ubacio je u njihova srca strah, pa su svoje utvrde svojim rukama otvorili – Svemogući Allah pokazao im je da nisu oni tī koji vladaju svojim postupcima i da se ne mogu suprotstaviti Božijoj volji…"
    },
    {
      "Ka'b b. El-Ešref": "Džabir, radijallahu anhu, kazivao je: ”Jednom, Allahov Poslanik, sallallahu alejhi ve sellem, reče: ’Ko će se obračunati s Ka’bom b. el-Ešrefom? On vrijeđa Allaha i Njegova Poslanika!’ Javi se Muhammed b. Meslema i reče: ’Božiji Poslaniče, želiš li da ga pogubim?’ ’Da, želim to’, Poslanik islama odgovori. Muhammed upita: ’Dozvoljavaš li mi da slažem na tebe kako bih zadobio njegovo povjerenje i ubio ga?’ ’Da, dozvoljavam to’, odgovori Resulullah. Muhammed b. Meslema otišao je s nekim ljudima Ka’bu b. el-Ešrefu i rekao: ’Muhammed od nas traži imetak! Budući da nas je time mnogo opteretio, došao sam, evo, tebi da mi daš pozajmicu.’ On reče: ’To nije sve! Muhammed će od vas još više zahtijevati, u to nema nikakve sumnje.’ Muhammed Ka’bu reče: ’Mi smo prihvatili islam, oglasili smo to, i ne ide nam u prilog da ostavimo Muhammeda dok ne vidimo hoće li njegova vjera zavladati. Eto, želimo da nam posudiš imetka.’ Ka’b upita: ’Uredu je, posudit ću vam, ali mi dajte zalog.’ ’Šta želiš kao zalog?’, upita Muhammed. Ovaj reče: ’Dajte mi svoje žene.’ ’Ti si prelijep, pa ti ne možemo dati svoje žene kao zalog’, objasni mu Muhammed b. Meslema. Nesretnik jevrej reče: ’Onda mi dajte svoje sinove kao zalog.’ ’Ne možemo dopustiti na naše sinove neko vrijeđa i govori im da su dati kao zalog za tovar-dva žita. To bi za nas bila velika sramota’, kaza Muhammed, ’dat ćemo ti oružje kao zalog.’ I dogovoriše se da se navečer sretnu. Kad je noć pala, Muhammed b. Meslema i Ebu Naila, Ka’bov brat po mlijeku, odoše opet Ka’bu. Međutim, kao da je slutila prevaru, Ka’bova žena reče: ’Kamo ćeš ovako kasno!?’ On joj odgovori: ’Ono su Muhammed b. Meselma i moj brat po mlijeku Ebu Naila! Hrabar se muškarac odazove na poziv, pa makar znao da će biti ubijen.’ Muhammed b. Meslema obratio se svojim prijateljima: ’Kad se Ka’b pojavi, ja ću mu pomirisati glavu. Kad vidite da je pogodno, ustremite se na njega i ubijte ga.’ Ka’b se pojavio naoružan i namirisan, te Muhammed reče: ’Ah, tako lijep miris nikad nisam osjetio!’ ’Za mene je udata najljepša Arapkinja’, objasni Ka’b. Muhammed na to reče: ’Mogu li pomirisati tvoju glavu?’ ’Naravno, možeš’, jevrej odgovori. Zatim je njegovu glavu opet pomirisao, nakon čega su ga ubili. Po povratku u Medinu izvijestili su Resulullaha, sallallahu alejhi ve sellem, o uspješno izvršenom zadatku.” (el-Buhari) \n \nNeki historičari kažu da je Ka’b b. el-Ešref, koji u pjesmama rugalicama vrijeđaše Allaha i Poslanika, jednom otputovao u Meku, čije je stanovnike podržao u neprijateljstvu prema islamu. Ebu Sufjan upitao ga je: ”Tako ti Allaha, je li vjera koju ispovijedaju Muhammed i njegovi drugovi bolja i draža Allahu od vjere koju ispovijedamo mi? I ko je, prema tvom prosuđivanju, bliži istini? Ta mi ljudima činimo dobročinstvo, dajemo im hranu i pojimo ih vodom.” Ka’b reče: ”Vi ste na ispravnijoj stazi od njih!”, i Allah, džellešanuhu, objavio je: ”Zar ne vidiš one kojima je dat jedan dio Knjige kako u kumire i šejtana vjeruju, a o neznabošcima govore: ’Oni su na ispravnijem putu od vjernika.’ Njih je Allah prokleo, a onom koga je Allah prokleo nećeš naći nikoga ko bi mu pomogao.” (en-Nisa, 51,52)"
    },
    {
      "Hujejj b. Ahtab": "Prvak jevrejskog plemena en-Nedir Hujejj b. Ahtab, iskvareni i veoma podli čovjek, uspio je nagovoriti pleme en-Nedir da prevare muslimane kršeći tako ugovor koji su potpisali s njima. Hujejj obeća prvaku plemena Kurejza da će biti s njima kako bi podnio sve eventualne nedaće koje će stići jevreje ako saveznici, koji držahu Medinu u okruženju, ne mognu uništiti muslimansku vojsku. On je uistinu održao obećanje: ostao je s jevrejskim plemenom Kurejza. \n \nHistoričari su zapisali da je Hujejj b. Ahtab doveden pred Vjerovjesnika, sallallahu alejhi ve sellem, ruku svezanih iza vrata, pa je pogledao u Poslanika i rekao: ”Kunem se Allahom, ne kajem se zbog neprijateljstva prema tebi, ali se uvjerih da Allah ostavi onog ko Ga iznevjeri.” U drugoj se verziji kaže da se Allahov Poslanik, sallallahu alejhi ve sellem, obratio Hujejju: ”Eto, Allah mi je omogućio da te uhvatim!” ”Jest, omogućio ti je to. Onaj ko tebe prevari bit će ostavljen”, odgovorio je nesretnik. Kad je došao na stratište, obratio se prisutnima: ”O ljudi, sve je ovo Allah odredio i sve će proći! Ovo je golemo stradanje koje je Gospodar odredio sinovima Israilovom.”"
    },
    {
      "Abdullah b. ubejj b. Selul": "Džabir, radijallahu anhu, kazuje: ”Kad smo bili s Vjerovjesnikom, sallallahu alejhi ve sellem, u jednoj bici, i mnogi su se muhadžiri okupili oko Poslanika, sallallahu alejhi ve sellem, pa je neki muhadžir, poznati šaljivdžija, udario jednog ensariju po zadnjici, a ovaj se žestoko naljutio. Ensarija je povikao: ’O ensarije!’, a muhadžir je povikao: ’O muhadžiri!’ Resulullah, sallallahu alejhi ve sellem, izađe iz šatora i upita: ’Šta je ljudima pa se pozivaju na paganstvo?! Šta se to dogodilo?’ Kad su mu kazali da je muhadžir udario ensariju po zadnjici, rekao je: ’Izbjegavajte pozivanje na paganstvo, ono je odvratno!’” (el-Buhari). I tad je Abdullah b. Ubejj zaprijetio: ”Nakon što se vratimo u Medinu, jači će istjerati slabije!” Zejd b. Erkam, radijallahu anhu, kazivaše: ”Bio sam u jednoj bici i čuo sam Abdullaha b. Ubejja da govori: ’Nemojte udjeljivati onima što slijede Allahova Poslanika, ne bi li ga napustili!’” (el-Buhari) \n \nIbn Ishak zapisao je: ”Kad su muslimani bili u pohodu na jevrejsko pleme el-Mustalik, zaposjeli su njihove izvore. Omer, radijallahu anhu, doveo je Džehdžaha b. Mesuda, najamnika iz plemena Giffar, koji je vodio konja. Džehdžah i Sinan el-Džuheni, koji bijaše u savezu s hazredžijskim klanom Avf, nisu se mogli složiti oko toga čiji će se konj prvi napiti, pa Sinan povika ensarije, a najamnik pozva muhadžire. Na to se Abdullah b. Ubejj b. Selul žestoko naljuti; on se nalazio s nekoliko svojih saplemenika među kojima bijaše i mladić Zejd b. Erkam. Abdullah b. Ubejj reče: ’Zar su se već digli protiv nas?! Žive u našoj zemlji, a pretekli su nas brojem i zbog njih se osjećamo nelagodno! Tako mi Boga, kad je riječ o nama i njima, možemo se poslužiti davnašnjom poslovicom: ’Hrani psa, i on će te uništiti!’ Nakon što se vratimo u Medinu, jači će istjerati slabije, kunem se Bogom!’ Potom se obratio prisutnima i ukorio ih: ’Eto, dopustili se sebi da Mekance primite u svoje domove, s njima ste podijelili svoje imetke! Kad biste im uskratili to što im dajete, oni bi morali otići u drugi grad.’ To je čuo Zejd b. Erkam i odmah otišao Resulullahu, sallallahu alejhi ve sellem, i sve mu ispričao. S Poslanikom u društvu bio je Omer, radijallahu anhu, koji reče: ’Zapovjedi Abbadu b. Bišru da ga ubije!’ Ipak, Vjerovjesnik, sallallahu alejhi ve sellem, reče: ’A šta bi se, Omere, dogodilo kad bi narod počeo govoriti da Muhammed ubija svoje drugove?! Ne, on ga neće ubiti! Naredi pokret!’ A  Poslanik islama nikad u to vrijeme nije prekidao odmor i polazio dalje. Saznavši da je Zejd prenio Poslaniku one riječi, dvoličnjak Abdullah b. Ubejj, inače uglednik i prvak svog naroda, pronašao je Poslanika i zakleo mu se Allahom da to nije rekao. Prisutne ensarije rekoše: ’Allahov Poslaniče, možda je Zejd, jer je dječak, pogrešno čuo’, braneći Abdullaha b. Ubejja. Kad se Resulullah, sallallahu alejhi ve sellem, odvojio ustranu, sustigao ga je Usejd b. Hudajr, učtivo ga pozdravio i rekao: ’Allahov Poslaniče, naredio si polazak u vrijeme kad nije bilo lahko poći, a u kojem si se uvijek odmarao.’ ’A zar nisi čuo šta je tvoj sunarodnjak rekao?!’, Poslanik upita. ’On tvrdi da će, pošto se vratimo u Medinu, jači istjerati iz nje slabije.’ Usejd reče: ’Allahov Poslaniče, tako mi Uzvišenog Allaha, ti njega možeš istjerati kad god to poželiš! On je poniženi, a ti si ponosni! Božiji Poslaniče, molim te da prema njemu budeš blag. Allah je odredio da nam dođeš u Medinu onda kad smo vršili posljednje pripreme da ga proglasimo vladarem. Eto, on smatra da si mu oteo vlast.’ Allahov Poslanik, sallallahu alejhi ve sellem, nije dozvolio da se stane sve do kasnog jutra sljedećeg dana, pa su ljudi pozaspali čim su odsjeli. Uradio je sve to kako se vojska ne bi zaokupljala jučerašnjim događajem… Kasnije se sin Abdullaha b. Ubejja obratio Resulullahu: ’Allahov Poslaniče, čuo sam da imaš namjeru ubiti mog oca Abdullaha! Ako je to zaista tako, ja ću ga ubiti i donijet ću ti njegovu glavu… Ne bih mogao podnijeti da ga neko drugi ubije; možda bih toga čak i ubio, pa biste me vi ubili te bih na koncu zaslužio džehennem.’ Božiji Poslanik, sallallahu alejhi ve sellem, reče mu: ’Neće mu niko nauditi. Prema njemu ćemo se lijepo odnositi sve dok bude ovdje.’ Jednom, Allahov Poslanik, sallallahu alejhi ve sellem, obratio se Omeru: ’Šta misliš, Omere, je li ovako bolje? Da sam ubio Abdullaha b. Ubejja b. Selula poslušavši te onog dana, njegovi bi se sunarodnjaci žestoko pobunili, a sad bi ga upravo oni ubili.’ Omer reče: ’Poslaniče, znam da ti ispravnije prosuđuješ od mene.’” \n \nKad je umro Abdullah b. Ubejj b. Selul, njegov sin musliman zatražio je od Poslanika ogrtač da u njega umota oca. Poslanik je udovoljio njegovoj molbi zato što je on, dvoličnjak Abdullah, dao svoj ogrtač el-Abbasu kad je došao u Medinu, a kome nisu mogli naći ogrtač odgovarajuće veličine."
    },
    {
      "Esjer b. Zarim": "Stanovnici Hajbera postavili su za vladara čovjeka po imenu Esjer b. Zarim. On se istinski trudio da nahuška saveznike u borbi protiv muslimana u Medini. Pokušao je Allahovu Poslaniku, sallallahu alejhi ve sellem, nauditi toliko da pretekne svoje prethodnike, vladare Hajbera. Posjetio je pleme Gatafan i neka druga plemena u Nedždu te mjesta gdje su živjeli nomadi mnogobošci, da bi ih potaknuo na vojni pohod protiv stanovnika Medine. Resulullah, sallallahu alejhi ve sellem, poslao je trideset svojih drugova s Abdullahom b. Revahom kao zapovjednikom da Esjera pozovu u Medinu. Kad su tamo stigli, Abdullah mu reče: ”Esjere, Božiji Poslanik, sallallahu alejhi ve sellem, poslao nas je da te pozovemo u Medinu! On će ti dati upravu nad Hajberom.” Ovaj jevrej pristao je na poziv, pa je pošao sa svojih trideset najodanijih prijatelja. Iza svakog je muslimana na jahalici sjedio jevrej, a Esjer, velikodostojnik Hajbera, jahao je iza Abdullaha b. Unejsa. I dok su jahali u pravcu Medine, jevreji su htjeli muslimane mučki pobiti. Esjer b. Zarim posegnuo je rukom i dohvatio sablju Abdullaha b. Unejsa da ga posiječe, no Abdullah, jer je bio na oprezu, ote sablju iz njegove ruke i ubi ga. Zatim se zametnu borba između muslimana i jevreja koji su bili u pratnji svog velikodostojnika Esjera. Samo je jedan jevrej pobjegao, a ostali su poubijani."
    },
    {
      "Kisra": "Ebu Džerir zabilježio je predanje u kojem se kaže da je Allahov Poslanik, sallallahu alejhi ve sellem, Kisri, vladaru Perzije, poslao dopis sljedećeg sadržaja: ”U ime Allaha, Milostivog, Samilosnog! Od Muhammeda, Allahova poslanika, Kisri, velikodostojniku Perzijanaca! Neka je spas onom ko slijedi uputu! Ja svjedočim da je Allah jedini bog i da je Muhammed Božiji rob i poslanik! Pozivam te Allahu! Ja sam uistinu Božiji poslanik svim ljudima. Allah me je poslao da upozorim onog ko razmišlja i da se ostvari prijetnja nad krivovjernima. Ako prihvatiš islam, bit ćeš spašen, a ukoliko to odbiješ, snosit ćeš grijeh za vatropoklonike.” Međutim, Kisra je pocijepao taj Poslanikov dopis. Zatim je napisao svom namjesniku Bazanu, koji vladaše Jemenom: ”Pošalji u el-Hidžaz dvojicu snažnih ljudi koji će mi dovesti Muhammeda!” Bazan posla dvojicu snažnih ljudi, napisavši pismo u kojem traži od Vjerovjesnika, sallallahu alejhi ve sellem, da pođe Kisri… To je pismo ovako glasilo: ”Vladar Perzije Kisra traži od tebe da pođeš s nama u Perziju! Ako se ne odazoveš na ovaj poziv, on će izvršiti pohod na tvoju zemlju, porobit će tvoje sunarodnjake i opljačkati njihovu imovinu.” Pošto su našli Poslanika i ušli u njegovu kuću, a bijahu pustili brkove i obrijali bradu, on ih ukori, ne mogavši gledati u njih: ”Teško vama! Ko vam je naredio da to uradite!” ”Naš gospodar Kisra”, oni odgovoriše. ”Meni je moj Gospodar zapovjedio da pustim bradu, a da potkresujem brkove”, reče im Vjerovjesnik, sallallahu alejhi ve sellem. ”Dođite sutra”, kaza im. Allahov je Poslanik, sallallahu alejhi ve sellem, u međuvremenu posredstvom objave saznao da je Kisru određenog dana ubio njegov sin Širvah i zaposjeo tron. Resulullah, sallallahu alejhi ve sellem, pozvao je onu dvojicu i izvijestio ih o tom. ”Znaš li šta govoriš?! Hoćemo li to zapisati i odnijeti dopis Bazanu?” Poslanik, sallallahu alejhi ve sellem, reče: ”Da, zapišite to i recite mu da će moja vjera i moja vlast doprijeti donde dokle je doprijela Kisrina vlast, pa i više. Poručite mu da će zadržati vlast ako primi islam.” Zatim je Vjerovjesnik, sallallahu alejhi ve sellem, dao jednom od njih dvojice stanovitu količinu zlata i srebra, poklon koji je dobio od nekog kralja. Kad su njih dvojica stigli u Jemen i prenijeli Bazanu šta se dogodilo, on reče: ”Tako mi Boga, tako ne govore kraljevi! Ja uistinu mislim da je Muhammed vjerovjesnik, kako to tvrdi. Ako bude istina ono što je rekao, on je, bez imalo sumnje, vjerovjesnik koji je poslat ovom narodu. A ukoliko to ne bude istina, vidjet ćemo kako ćemo s njime dalje postupati.” Nedugo zatim Bazan je dobio dopis od Širvaha: ”Ubio sam Kisru zato što je dopustio da se ubijaju perzijski prvaci! Kad dobiješ ovaj dopis, neka mi se narod zakune na vjernost…” Bazan reče: ”Muhammed je Allahov poslanik”, i primi islam, kao što su islam prihvatili i njegovi sinovi. \n \nKad je o ovom riječ, zanimljivo je sljedeće zapažanje imama eš-Šafija: ”Kad je Kisri donesen Poslanikov dopis, on ga je pocijepao, zbog čega je Vjerovjesnik, sallallahu alejhi ve sellem, rekao: ’Bit će pocijepana njegova vlast!’ S druge strane, Kajsar je Poslanikov dopis stavio u posudu s miskom, zbog čega je Vjerovjesnik, sallallahu alejhi ve sellem, učinio dovu: ’Bože, učvrsti vlast Kajsarovu!’”"
    },
    {
      "Klan El-Bekrijjun": "U Nedždu, istočno od Medine, živio je klan el-Bekrijjun, kome je Allahov Poslanik, sallallahu alejhi ve sellem, poslao dopis u kojem ih poziva u islam. Oni su, rugajući se pozivu u tevhid, s kože na kojem bijaše napisan taj dopis saprali tintu i njome zatvorili pukotinu na nekom krčagu – nisu se odazvali Poslaniku islama. Žena imenom Ummu Habiba, koja bijaše poštena i pronicljiva, osudi to njihovo ponašanje, što ukazuje na to da je bila muslimanka. Historičari navode da je Sveznajući Allah kaznio pripadnike ovog plemena tako što je učinio da u svemu žure, griješe i nejasno govore. A kasnije, 9. godine po Hidžri, Vjerovjesnik, sallallahu alejhi ve sellem, poslao je na njih vojsku pod zapovjedništvom ed-Dahhaka b. Sufjana, koja ih je porazila."
    },
    {
      "Nesretna skupina ljudi": "Enes, radijallahu anhu, kazuje da su neki ljudi iz plemenena Ukal i Urejna došli u Medinu i, budući da im nisu odgovarali medinska klima i voda, razboljeli su se. Allahov Poslanik, sallallahu alejhi ve sellem, poslao ih je da borave tamo gdje su se čuvale deve i da piju mlijeko i mokraću deva. Oni su pobili čobane Allahovog Poslanika, sallallahu alejhi ve sellem, uzeli deve i odmetnuli se od islama. Pošto su uhvaćeni i dovedeni Vjerovjesniku, sallallahu alejhi ve sellem, naredio je da im se ruke i noge unakrst odsijeku, a oči izvade, te da potom budu bačeni na kamenjar. (et-Tirmizi) \n \nAllah, džellešanuhu, povodom tog slučaja objavio je: ”Kazna za one koji protiv Allaha i Poslanika Njegova vojuju i koji nered na Zemlji čine jest da budu ubijeni, ili razapeti, ili da im se unakrst ruke i noge odsijeku ili da se iz zemlje prognaju. To im je poniženje na ovom svijetu, a na onom svijetu čeka ih patnja velika, ali ne i za one koji se pokaju prije nego što ih se domognete! I znajte da Allah prašta i da je milostiv.” (el-Maida, 33, 34)"
    },
    {
      "Usmrtio ga grom": "Enes pripovijeda da je Resulullah, sallallahu alejhi ve sellem, poslao jednog ashaba da u islam pozove nekog velikodostojnika mnogobošca. On je tog ashaba upitao: ”Kaži mi šta o svom Gospodaru, Kome me pozivaš! Od čega je On? Je li od gvožđa, ili je od bakra, ili je od srebra, ili pak od zlata?” Taj se ashab vrati i ispriča šta se dogodilo, pa ga je Vjerovjesnik, sallallahu alejhi ve sellem, poslao još dva puta da pozove istog onog mnogobožačkog prvaka u vjeru – on je islam uvijek odbijao postavljajući neprikladna pitanja. Napokon, Allah je, džellešanuhu, poslao grom koji ga je spalio, i tad je objavljen kur’anski ajet: ”I grmljavina veliča i hvali Njega, a i meleki, iz strahopoštovanja prema Njemu. On šalje gromove i udara njima koga hoće – i opet oni raspravljaju o Allahu – a On sve može.” (er-Ra’d, 13)"
    },
    {
      "Osušila mu se ruka": "Selema b. el-Ekva, radijallahu anhu, kazuje: ”Neki je čovjek u Vjerovjesnikovu, sallallahu alejhi ve sellem, prisustvu jeo lijevom rukom, pa mu je Poslanik rekao: ’Jedi desnicom!’ ’Ne mogu’, odvrati on. ’I ne mogao!’, reče Poslanik i dodade: ’Iz oholosti me nisi poslušao!’ Taj čovjek nikad više nije ruku prinio ustima.” (Muslim) Eto, njemu se zbog odbijanja sunneta i zbog Poslanikove dove osušila ruka. Da je slijeđenje sunneta i prilikom jela bezazlena stvar, onaj čovjek ne bi zaslužio ovako oštar prijekor. Ovo predanje naznačuje važnost slijeđenja Allahova Poslanika, sallallahu alejhi ve sellem, i upozorava na opasnost od zanemarivanja njegove prakse."
    },
    {
      "Abhela b. El-Anbesi": "Dok je Božiji Poslanik, sallallahu alejhi ve sellem, bio na samrtnoj postelji, ubijen je Abhela el-Anbesi, čovjek koji se bio posvetio ibadetu i činio začudne stvari, te naposlijetku izjavio da je poslanik. Neki su se muslimani dogovorili da ga ubiju, uz pomoć njegova žene, čijeg je oca on ubio. Govorila je: ”Abhela mi je najmrži čovjek na Zemlji! Čuva ga straža u njegovim odajama…” I ona im je otkrila kako će u njegove odaje ući neopaženi. Ubio ga je Fejruz ed-Dejlemi i zatresao njegovom glavom, koja je počela rikati. To su čuli stražari i pošli unutra, ali je njegova žena rekla: ”Polahko! On je vjerovjesnik i sad mu dolazi objava!” Ashabi koji bijahu prisutni napisali su dopis i poslali ga u Medinu, ali je Allah, džellešanuhu, Resulullahu, sallallahu alejhi ve sellem, objavio da je Abhela ubijen; onaj je dopis stigao tek poslije Poslanikove smrti."
    },
    {
      "Otpadnik koga je zemlja izbacila": "Enes b. Malik, radijallahu anhu, kazuje da je jedan Vjerovjesnikov, sallallahu alejhi ve sellem, pisar naučio sure el-Bekara i Alu Imran napamet i odmetnuo se zatim od islama te otputovao u Meku da se priključi mnogobošcima. Tamo je i umro. Allahov Poslanik, sallallahu alejhi ve sellem, rekao je u vezi s njime: ”Zemlja će ga izbaciti!” I zaista, iskopali su mu raku i zakopali ga, a zemlja ga je izbacila. Mekanci su ga zakopali još dva puta, ali ga zemlja nije htjela primiti, te su ga ostavili…"
    },
    {
      "Lažac Musejlima": "Lažac Musejlima, koga su zvali Milostivi, proglasio se poslanikom. On vladaše el-Jemamom i bijaše svoje sunarodnjake nadasve prestrašio, pa su ga prihvatili kao poslanika. Musejlima je iznosio laži na Uzvišenog Allaha i Vjerovjesnika, sallallahu alejhi ve sellem, zbog čega ga je Gospodar osramotio i ponizio još na ovom svijetu; ubio ga je rob Vahši. Na Sudnjem će danu lice lašca Musejlime biti crno i bit će proklet zbog svojih nedjela. \n \nMusejlima je izmišljao određene rečenice govoreći da mu se objavljuju. Izmislio je i ovo: ”O žabo, koja si od dvije žabe nastala! Niti vodu prljaš, niti onima što piju smetaš. Tvoja glava u vodi se nalazi, a zadnjica je u zemlji.” \n \nDok je bio paganin, Amr b. el-As posjetio je Musejlimu, koji ga je upitao: ”Šta je objavljeno tvom sunarodnjaku Muhammedu?” ”Objavljena mu je i jedna veoma kratka sura koja nosi velike poruke”, odgovori Amr. ”Prouči mi tu suru”, reče Musejlima. Amr b. el-As prouči suru el-Asr. Musejlima je, čuvši to, oborio glavu i neko vrijeme šutio, a zatim rekao: ”Meni je, evo, objavljena sura istih takvih karakteristika!” ”Prouči je”, kaza Amr. Musejlima prouči: ”Pećinaru, pećinaru, ti si glodar! Tebe grudi i rep čine!” Zatim je upitao Amra: ”Sviđa li ti se ovo?” ”Kunem se Allahom, ti si svjestan toga da ja tebe smatram lašcem!”, odgovorio je Amr. \n \nMusejlima je pokušavao oponašati Poslanika, sallallahu alejhi ve sellem, u pogledu mudžiza, nadnaravnih djela, pa je jednom prilikom uzeo abdest i tom vodom zalio palmu – ona se osušila; dovedeno mu je dvoje djece da ih pomiluje i za njih zatraži blagoslov gladeći ih po glavi – ona su se razboljela; nekog čovjeka boljele su oči, i Musejlima ih je potrao – taj je oslijepjeo… \n \nMusejlima je Allahovu Poslaniku, sallallahu alejhi ve sellem, poslao sljedeći dopis: ”U ime Allaha, Milostivog, Samilosnog! Ovo je dopis koji šalje Musejlima, Allahov poslanik, Muhammedu, Allahovu poslaniku! Neka je mir tebi! I ja sam Božiji poslanik, objavljuje mi se! Neka tebi pripadne vlast na jednom, a meni na drugom dijelu Arabijskog poluotoka. A plemenu Kurejš neće pripasti vlast jer ono čini nasilje.” Na to mu je Allahov Poslanik, sallallahu alejhi ve sellem, odgovorio: ”U ime Allaha, Milostivog, Samilosnog! Ovo je odgovor od Muhammeda, Allahova poslanika, lašcu Musejlimi! Neka u miru živi onaj ko slijedi Božiju uputu! Zemlja pripada Allahu, Koji je u naslijeđe daje kome hoće, a konačan ishod bit će u korist onih koji su bogobojazni.” (el-Buhari) \n \nPošto je Resulullah, sallallahu alejhi ve sellem, preselio na ahiret, Musejlima je počeo tvrditi da je on preuzeo cjelokupno poslanstvo na sebe, ali ne potraja, i on bī ubijen. \n \nNa njega i na druge lašce koji se proglase poslanicima odnose se Božije riječi: ”Ko je nepravedniji od onog koji laži o Allahu iznosi ili koji govori: ’Objavljuje mi se’ – a ništa mu se ne objavljuje, ili koji kaže: ’I ja ću reći isto onako kao što Allah objavljuje.’ A da ti je vidjeti nevjernike u smrtnim mukama, kad meleki budu ispružili svoje ruke prema njima: ’Spasite se ako možete! Odsad ćete neizdržljivom kaznom biti kažnjeni zato što ste na Allaha ono što nije istina iznosili i što ste se prema dokazima Njegovim oholo ponašali.’” (el-En’am, 93)"
    },
    {
      "Stigle ga posljedice Sa'dove dove": "Džabir b. Semura, radijallahu anhu, pripovijeda: ”Stanovnici Kufe požalili su se Omeru na Sa’da b. Ebu Vekkasa rekavši da ne umije klanjati. Omer je Sa’da smijenio, a na njegovo mjesto postavio Ammara b. Jasira. Kad je Sa’d došao u Medinu, Omer ga je upitao: ’Stanovnici Kufe, Sa’de, govore da ne umiješ klanjati!’ ’Kunem se Allahom’, on reče, ’uvijek sam im klanjao onako kako je klanjao Allahov Poslanik, sallallahu alejhi ve sellem! A jacijski farz klanjao bih tako što bih na prva dva rekata malo duže stajao.’ Omer reče: ’O tebi su, eto, tako rekli.’ Nakon toga poslao je sa Sa’dom neke ljude u Kufu da ispitaju cijeli slučaj; oni su posjetili sve džamije i pitali o Sa’dovu ponašanju. Čovjek po imenu Usama b. Katada požalio se: ’Budući da nas pitate, reći ćemo. Sa’d nije sudjelovao u bitkama, nije ratni plijen pravedno dijelio i nije pravedno sudio!’ Sa’d reče: ’Ja se neću pravdati, ali ću uputiti ovu dovu: ’Allahu moj, ako ovaj čovjek laže i ako ovo govori zbog svog interesa i reputacije, poživi ga u siromaštvu i smutnjama!’ Usama b. Katada kasnije govoraše: ’Zaista, ja sam pohotni starac koga su stigle posljedice Sa’dove dove.’” Abdulmelik b. Umejr govorio je: ”Doživio sam da je Usama b. Katada toliko ostario da su mu obrve pokrile oči, a on se udvarao djevojkama na ulici.”"
    },
    {
      "Nesretni čovjek koji je udario mrtvo tijelo halife Osmana": "Muhammed b. Sirin pripovijedao je: ”Dok sam obavljao tavaf oko Kabe, čuo sam nekog čovjeka da uči sljedeću dovu: ’Bože, oprosti mi, a Tvom se oprostu uopće ne nadam!’ ’Čovječe, nikoga nisam čuo da uči takvu dovu!’, prekorio sam ga. On reče: ’Zavjetovao sam se Allahu da ću, ako mi se ukaže prilika, ošamariti halifu Osmana. Nakon što je Osman ubijen, ljudi su ulazili u kuću i klanjali mu dženaza-namaz, pa sam i ja ušao pretvarajući se da želim klanjati dženazu. Pošto sam ostao sam u sobi, otkrio sam Osmana i ošamario ga desnicom po licu, i, evo, ruka mi se osušila.’”"
    },
    {
      "Smutljivac koji je želio vidjeti lice majke pravovjernih Aiše": "Ibn Kesir zapisao je: ”U Bici oko deve veliki smutljivac Ibn Dabia el-Mudžaši provirio je u nosiljku u kojoj je sjedila Aiša, radijallahu anha. Ona reče: ’Dalje od mene, prokleo te Allah!’ ’Tako mi Allaha, to si ti, Aiša!’, on reče. Ona tad uputi ovu dovu: ’Allah te osramotio, ruka ti odrezana bila i tvoje stidno mjesto ljudi gledali!’ Taj je čovjek ubijen u Basri, ruka mu je odsječena i go je bačen na smetljište plemena el-Ezd.”"
    },
    {
      "Nemilosrdni razbojnik": "Hasan el-Basri ispričao je sljedeće: ”Ebu Muallek, Poslanikov drug, bio je izuzetno pobožan i bogobojazan trgovački putnik. Jednom, na putovanju je sreo razbojnika koji mu se obratio: ’Odloži sve što imaš uza se! Ubit ću te!’ ’Zbog čega me želiš ubiti? Eto ti sav moj imetak, ali mi život poštedi’, reče mu Ebu Muallek. Razbojnik reče: ’Ne treba mi tvoj imetak, želim te ubiti!’ Ebu Muallek će na to: ’Ako me već moraš ubiti, onda mi dopusti da klanjam četiri rekata.’ ’Klanjaj koliko god želiš rekata’, pristade razbojnik. Ebu Muallek uzeo je abdest i klanjao četiri rekata, a na posljednjem rekatu proučio je ovu dovu: ’Allahu, Koji se umiljavaš Svojim stvorenjima, i Koji si vlasnik uzvišenog Arša, i Koji radiš ono što želiš, molim Ti se pomoću Tvog nedostižnog dostojanstva, pomoću Tvoje nedostižne vlasti i Tvoje svjetlosti koja ispunjava Arš da me zaštitiš od ovog razbojnika! Allahu, Tebi se, evo, obraćam za pomoć!’ Tad se pojavio konjanik s kopljem položenim na glavu svog konja. Razbojnik se sukobio s tim konjanikom i poginuo. Zatim je konjanik dojahao do Ebu Mualleka i zapovjedio mu da ustane. On je ustao i upitao: ’Ko si ti, iskupljujem te svojim roditeljima? Allah mi je život posredstvom tebe spasio!’ Ovaj reče: ’Ja sam melek s četvrtog neba. Pošto si učinio onu dovu, na nebesima se dogodila uzbuna i bī mi rečeno da se radi o nevoljniku koji traži pomoć, te sam zatražio od Uzvišenog Allaha da mi dopusti da ubijem razbojnika koji te napao.’”"
    },
    {
      "Čovjek koji nije mogao ugasiti žeđ": "Nakon što su izginuli svi el-Husejnovi vojnici, pojavio se Malik b. el-Bišr i udario el-Husejna sabljom po glavi. El-Husejn je pocijepao haljetak, koji je nosio, i njime pokušao zaustaviti krvarenje, no haljetak ubrzo bī natopljen krvlju… El-Husejn, radijallahu anhu, reče: ”Da Bog da rukom ne mogao donijeti zalogaj hrane ni gutljaj vode do usta! Allah te oživio u društvu sa zulumćarima!” Poslanikov unuk el-Husejn osjetio je veliku žeđ, pa se pokušao napiti s Eufrata i, tek što je zagrabio šaku vode, čovjek po imenu Husajn b. Temim pogodi ga strijelom u ruku i krv mlazovito poteče. Zatim je el-Husejn podigao svoje krvave ruke prema nebu i uputio Svevišnjem Allahu ovu dovu: ”Gospodaru, iskorijeni ih, sve ih uništi i nikog ne ostavi!” Ibn Kesir navodi da je Husajn b. Temim, koji je pogodio el-Husejna strijelom, nakon kratkog vremena ožednio i nikad nije mogao ugasiti žeđ, pa ni ledenom vodom ni ledenim mlijekom. Kukao je: ”Teško meni! Dajte mi bilo šta čime bih ugasio žeđ koja me ubija!” Njegov se stomak kasnije rasprsnuo…"
    },
    {
      "Nesretnik kome je zmija ulazila na usta, a izlazila na nos": "Ibn Kesir navodi kako je nastradao Ubejdullah b. Zijad, vođa grešnikā, koji je poslao dopis Omeru b. Sa’du da ubije el-Husejna, radijallahu anhu. Ovaj je poročni čovjek ubijen na dan Ašure 67. hidžretske godine, a u tom je danu ubijen i Poslanikov unuk el-Husejn. El-Husejn je, naime, ubijen i donesena je Ubejdullahu b. Zijadu njegova glava u tepsiji, pa je uzeo štap i počeo je prevrtati u njoj govoreći: ”Ljepšeg čovjeka ne vidjeh u životu!” Neki čovjek obrati se Ubejdullahu b. Zijadu: ”Ne diraj tim štapom njegove usne! Tako mi Allaha, Jednog Jedinog, vidio sam kad je Allahov Poslanik, sallallahu alejhi ve sellem, svojim usnama poljubio el-Husejna u usne.” Allah, džellešanuhu, kaznio je Ubejdullaha b. Zijada tako što je učinio da ga se domogne Ibnul-Ešter i odrubi mu glavu. Pošto su njegovu glavu pokazali narodu, odnekle se pojavi zmija i poče ulaziti na usta, a izlaziti na nos."
    },
    {
      "Želio zastrašiti Enesa b. Malika": "El-Hadžadž b. Jusuf pozvao je Enesa b. Malika, radijallahu anhu, i obratio mu se: ”Jadni Enese, ti si čas uz Aliju, čas podržavaš Ibnuz-Zubejra, a čas si s Ibnul-Eš’asom! Naučit ću te pameti!” Enes reče: ”Mi smo Allahovi i Njemu ćemo se vratiti! Da nije nejači, ne bi me bilo briga gdje ću umrijeti i kako ću poginuti!” Takav je Enesov odgovor naljutio halifu Abdulmelika b. Mervana, pa mu je poslao prijeteće pismo. Enes je odgovorio sljedeće: ”U ime Allaha, Milostivog, Samilosnog! Ovo je dopis koji vladaru pravovjernih šalje Enes b. Malik! Vladaru, el-Hadžadž je prema meni ružno postupio i nedolične mi je riječi rekao, a to nisam ničim zaslužio! Uzmi u obzir to da sam služio Allahova Poslanika, sallallahu alejhi ve sellem, i daj mi moje pravo!” Halifa Abdulmelik b. Mervan poslao je dopis u kojem je iznad svega izgrdio el-Hadžadža; dopis mu je donio čovjek imenom Ismail. Kad se taj Ismail pojavio, el-Hadžadž reče: ”Dobro došao čovjek koga volim! Drago mi je što te vidim.” ”I meni je, tako mi Allaha, drago što te vidim”, reče Ismail, ”ali mi nije drago što ti dolazim ovim povodom!” Tu je el-Hadžadž osjetio strah. Upitao je: ”A kojim povodom dolaziš?” Ismail dade el-Hadžadžu dopis, i ovaj se poče znojiti čitajući ga. Čas je pogledao u dopis čas u Ismaila. Na koncu reče: ”Pođimo kod Enesa, da mu se izvinimo i tražimo oprost!” ”Ne žuri s time”, predloži Ismail, a ovaj reče: ”Kako da ne žurim kad si donio dopis od kojeg zavisi moj život?!” \n \nEvo šta je u tom dopisu pisalo: ”U ime Allaha, Milostivog, Samilosnog! Od vladara pravovjernih Abdulmelika b. Mervana el-Hadžadžu b. Jusufu! Donio si veliku nesreću ovom umetu i prekoračio si granice pristojnog ponašanja! Ja ću tebe naučiti pameti! Prokleo te Allah, prezreni i neugledni robe! Usudio si se zaprijetiti Enesu, koji je služio Resulullaha, sallallahu alejhi ve sellem, osam godina, i kome je Poslanik islama povjeravao svoje tajne, i od koga je tražio savjete! Kad ti stigne ovaj dopis, ima da prema Enesu budeš ponizan i manji od makova zrna. Ne postupiš li tako, platit ćeš glavom!”"
    },
    {
      "El-Muhtar b. Ebu Ubejd Es-Sekafi": "Na ovog se čovjeka odnose Poslanikove, sallallahu alejhi ve sellem, riječi: ”U plemenu Sekif pojavit će se lažac i smutljivac” (el-Buhari). U početku je bio nasibija: izuzetno je mrzio halifu Aliju, radijallahu anhu, a zatim je počeo tvrditi da je postao šiija, te se htio osvetiti el-Husejnovim ubicama i onima što su sudjelovali u njegovu ubistvu na Kerbeli. El-Muhtar b. Ebu Ubejd uživao je vladajući; mislio je da mu niko nije ravan. Lažući tvrdio je da mu melek Džibril donosi objavu. Enisa b. Zejd b. el-Erkam prenosi da je njen otac posjetio el-Muhtara, te mu je ovaj rekao da su kod njega malo prije toga bili Džibril i Mikail, na šta je Zejd rekao: ”Ti iznosiš laži na Allaha i Njegova Poslanika! Ti si u Allaha posve bezvrijedan!” (et-Taberani). Muslimani su ga naposlijetku ubili i oslobodili se njegova zla."
    },
    {
      "El Hadžadž b. Jusuf": "Omer b. Abdulaziz imao je običaj reći: ”Kad bi se narodi nadmetali u zlu i svaki narod doveo svog najgoreg pripadnika, a mi doveli el-Hadžadža b. Jusufa, mi bismo pobijedili.” \n \nPošto je el-Hadžadž ubio Abdullaha, sina Esme b. Ebu Bekr, ona se obratila tom smutljivcu: ”Zar nije došlo vrijeme da smutljivac el-Hadžadž ode s vlasti?” ”Tvoj sin bio je dvoličnjak”, on reče. ”Moj sin nije bio dvoličnjak! Često je postio i mnogo noću klanjao”, uzvrati Esma. El-Hadžadž reče: ”Ti, senilna starice, uopće ne znaš šta govoriš!” Ona reče: ”Nisam, tako mi Gospodara, senilna! Čula sam Allahova Poslanika, sallallahu alejhi ve sellem, gdje kaže: ’U plemenu Sekif pojavit će se lažac i smutljivac.’ Lažac je umro, a smutljivac je još živ! To si ti!” (el-Buhari) \n \nHišam b. Hassan govoraše: ”El-Hadžadž je ubio stotinu i dvadeset hiljada ljudi.” Najveći njegov zločin bio je to što je ubio učenjaka Seida b. Džubejra. Imam Ahmed kazao je: ”Svaki je čovjek bio u potrebi za znanjem koje je posjedovao Seid b. Džubejr.” \n \nIbn Kesir zapisao je: ”El-Hadžadž se obratio Seidu b. Džubejru: ’Kunem se Allahom da ću te ubiti!’ ’Ubij me, i ja ću biti sretan’, odgovorio je Seid. Nakon četrdeset dana el-Hadžadž je počeo sanjati Seida b. Džubejra, koji ga je vukao za odjeću i govorio: ’Allahov neprijatelju, zbog čega si mi oduzeo život!’ El-Hadžadž se žalio ljudima: ’Zašto me Seid b. Džubejr ne ostavi na miru!’” \n \nNakon što je el-Hadžadž umro, usnio ga je Hasan el-Basri i upitao: ”Je li te Uzvišeni Allah kaznio?” ”Da, Uzvišeni me je Allah kaznio”, odgovorio je on, ”tako što sam zbog svakog ubistva ubijen u berzahu.”"
    },
    {
      "El-Haris b. Seid": "Ovaj se čovjek nastanio u Damasku, gdje se posvetio ibadetu i činjenju dobrih djela, a zatim je napustio Božije blagodati i odmetnuo se od onih ljudi koji robuju Gospodaru svjetova. Bio je toliko pobožan da su svi slušali kad bi se on zahvaljivao Allahu, džellešanuhu. Kad su mu se počele priviđati određene pojave, poslao je svom ocu pismo u kojem mu se žali na to i iskazuje strah da se radi o šejtanovom utjecaju. Umjesto da ga odvrati od zla, otac ga je na zlo potaknuo. Odgovorio mu je rekavši da šejtani dolaze samo grešnicima, a da on, el-Haris, nije grešnik, pa neka se nastavi baviti onim što mu se priviđa. El-Haris je zatim narodu počeo govoriti da je poslat kako bi obnovio njihov zavjet dat Allahu. Prijavljen je kadiji Damaska, no uspio se sakriti u Bejtul-makdis. Neki čovjek stekao je njegovo povjerenje, govorio mu je da je lijepo to što on govori i da je povjerovao u njega. Kad se el-Haris opustio i prihvatio tog čovjeka kao prijatelja, ovaj je dojavio halifi Abdulmeliku b. Mervanu. Uhvaćen je. Halifa je angažirao neke učenjake da razgovaraju s njime, to jest da mu objasne da su mu se šejtani priviđali, ali on nije odustao od svoje zablude. Naposlijetku je razapet i ubijen. To se dogodilo 79. godine po Hidžri."
    },
    {
      "El-Mugira b. Seid El-Idžli": "Ovaj čovjek počeo je iznositi tvrdnje da je pravedni imam, a zatim se proglasio poslanikom. Govoraše da mu Džibril donosi objavu od Gospodara svjetova. Usto je tvrdio da može oživiti Ad, Semud i brojne prijašnje narode. Za njegov je slučaj čuo namjesnik Halid b. Abdullah, pa je pogubio i njega i njegove pristalice. Kaže se da ih je spalio u vatri. Ovo se dogodilo 119. godine po Hidžri."
    },
    {
      "Bejan b. Sem'an En-Nehdi": "Sljedbenici ovog čovjeka zvali su se bejanije. On je tvrdio da se Allah, džellešanuhu, utjelovio u Aliju, radijallahu anhu, i da on, Bejan, zna koje je najuzvišenije Božije ime, pomoću kojeg može izvojevati pobjedu u borbi. Zatim je počeo tvrditi da je njegovo ime spomenuto u Kur’ani-kerimu. Neki njegovi sljedbenici tvrdili su da je on vjerovjesnik koji je derogirao dio Vjerovjesnikova, sallallahu alejhi ve sellem, vjerozakona. On je Muhammedu el-Bakiru po glasniku poslao dopis sljedećeg sadržaja: ”Primi islam, i bit ćeš spašen! Meni je Allah dao poslanstvo, a ti to ne znaš.” El-Bakir je natjerao glasnika da pojede taj dopis… Pošto je Halidu b. Abdullahu, namjesniku Iraka, dojavljeno da se Bejan proglasio poslanikom, on ga je uhvatio pomoću varke. Zatim ga je razapeo i rekao mu: ”Ako si uistinu upućen u najuzvišenije Allahovo ime, pomoću kojeg pobjeđuješ, pobijedi sad mene i moje vojnike.” A veli se da ga je spalio zajedno s el-Mugirom b. Seidom."
    },
    {
      "El-Dža'd b. Dirhem": "El-Dža’d b. Dirhem uveo je u islamsko vjerovanje tešku novotariju, a to je da Allah, džellešanuhu, nema moć govora, to jest kazao je da Svevišnji Allah nije izgovorio riječi od kojih je sastavljen Kur’ani-kerim, nego da ih je stvorio, te nije uzeo Ibrahima za prijatelja. Zatim je počeo govoriti kako je Uzvišeni Allah lišen svih svojstava. Na to ga je upozorio Vehb b. Munebbih: ”Čovječe, teško tebi! Sustegni se od toga, držim da ćeš nastradati! Da nas Allah, džellešanuhu, nije izvijestio da ima ruku i oči, mi ne bismo ni tvrdili da On to ima.” \n \nEl-Dža’d b. Dirhem iskrivio je kur’anski ajet u kojem Sveznajući Allah kaže da je uzeo poslanika Ibrahima za prijatelja (time je ovaj nesretnik nadasve uvrijedio ovog poslanika), pa je 124. godine po Hidžri nastradao upravo o Kurban-bajramu, u danu u kojem je Ibrahimu Gospodar ukazao počast… Naime, namjesnik Iraka Halid b. Abdullah doveo je el-Dža’da na musalu i obratio se narodu: ”O ljudi, prinesite svoje žrtvene životinje, Allah primio vaše dobro djelo! A ja ću kao žrtvu prinijeti el-Dža’da b. Dirhema zato što tvrdi da Allah nije uzeo Ibrahima za prisnog \nprijatelja, i zato što veli da s Musaom Allah nije razgovarao.” Potom je sišao s minbera i odrubio el-Dža’du glavu. \n \nTadašnji učenjaci izdali su pravnu deciziju kojom su odobrili da namjesnik to uradi."
    },
    {
      "Ebu Mensur El-Idžli": "Ebu Mensur rodio se i odrastao daleko od naseljenih mjesta, nije umio ni čitati ni pisati. Prvo je počeo tvrditi da je halifa, a zatim je počeo naučavati da je poslanstvo trajno do Sudnjeg dana, to jest da Resulullah, sallallahu alejhi ve sellem, nije posljednji poslanik. Također je tvrdio da su Alija, el-Hasan i el-Husejn poslanici. Naposlijetku je izjavio da je i on sam poslanik koji dobiva objavu. Kazivao je da mu melek Džibril donosi objavu pomoću koje će objasniti Kur’an. Ovog se smutljivca i lašca domogao namjesnik Iraka Jusuf b. Omer es-Sekafi za vrijeme vladavine halife Hišama b. Abdulmelika i razapeo ga."
    },
    {
      "Gajlan Ed-Dimeški": "Ovaj je čovjek negirao sudbinu. O onima koji negiraju kader, sudbinu, govori se u sljedećem hadisu: ”Kaderije su vatropoklonici ovog umeta, pa ih nemojte posjećivati kad se razbole, i nemojte prisustvovati njihovoj sahrani.” Ebu Džafer el-Hatmi ispričao je: ”Bio sam prisutan kad je halifa Omer b. Abdulaziz pozvao Gajlana ed-Dimeškija da provjeri je li istina da on negira sudbinu. Kad se Gajlan pojavio, halifa mu se obratio: ’Gajlane, teško tebi ako je istina ono što se o tebi priča!’ ’Vladaru pravovjernih, narod laže na mene! Govori se ono što ja nikad nisam rekao!’, pravdao se Gajlan. Međutim, ispostavilo se da on negira sudbinu; a obećao je halifi da to neće činiti. Kasnije, za vrijeme vladavine drugog halife Gajlan se razotkrio, pa je kažnjen tako što su mu odsječeni udovi i zatim glava, a ostatak tijela razapet.”"
    },
    {
      "El-Džehm b. Safvan": "El-Džehm b. Safvan prihvatio je vjerovanje u koje je pozivao el-Dža’d b. Dirhem. Usto, počeo je tvrditi da čovjek ne posjeduje slobodnu volju i da je primoran na sve što čini; da je vjerovanje spoznaja Allaha, a nevjerovanje odsutnost te spoznaje; da džennet i džehennem nisu vječni; da Allah ne zna šta će se dogoditi u budućnosti. Smutljivac el-Džehm b. Safvan zarobljen je i doveden pred Ibn Ahveza, koji je zapovjedio da ga se pogubi. El-Džehm se pobunio rekavši da mu je Ibn Ahvezov otac dao ukaz o sigurnosti, na šta mu je Ibn Ahvez rekao: ”Da se nalaziš u mojoj utrobi, ja bih je rasporio, izvadio bih te i ubio.”"
    },
    {
      "Ebu Muslim El-Horasani": "Ibn Džerir et-Taberi navodi podatak da je Ebu Muslim el-Horasani pogubio šest stotina hiljada muslimana boreći se za interese Abasijskog hilafeta, a mnoge je ubio i u borbama. Neko je upitao muhadisa Abdullaha b. el-Mubareka: ”Je li Ebu Muslim el-Horasani bio bolji od el-Hadžadža?” On je odgovorio: ”Ne mogu reći da je Ebu Muslim el-Horasani bolji od bilo koga, a el-Hadžadž bio je gori od njega.” Halifa el-Mensur poslao je Ebu Muslimu el-Horasaniju dopis sljedećeg sadržaja: ”Grešniče i prijestupniče, uvijek si od dviju mogućnosti izabrao onu goru, a zanemario si onu koja dobro donosi! Ubijaš onako kako faraoni svoje narode ubijahu, i svetiš se onako kako se silnici svećahu! Nepravedno sudiš i imetak rasipaš…” Kad je Ebu Muslim el-Horasani uhvaćen i doveden halifi el-Mensuru, pokušao se opravdati za svoja nedjela i zatražio je pomilovanje… El-Mensur je svojim stražarima dao znak da ga ubiju i bace u Tigris."
    },
    {
      "Ebul-Hattab El-Esdi": "Ebul-Hattab el-Esdi tvrdio je da slijedi džaferijski mezheb, nakon čega se proglasio nepogrešivim imamom. Neki su ga ljudi počeli slijediti, pa su povjerovali da je on vjerovjesnik kome dolazi objava. Ovaj je nesretnik počeo tvrditi da džennet i džehennem uopće ne postoje, to jest da je džennet oličenje ovozemaljskih uživanja, a džehennem oličenje iskušenja i bolova koji pogađaju ljude u životu na ovom svijetu. Nakon što je Isa b. Musa, namjesnik halife el-Mensura, saznao u šta poziva protuha Ebul-Hattab, ubio ga je na smetljištu grada Kufe. Veli se da ga je razapeo na smetljištu i ostavio da umre."
    },
    {
      "Huzejl b. Vasi": "Ibnul-Dževzi zapisao je da je Huzejl b. Vasi tvrdio kako je on potomak slavnog pjesnika Nabige ez-Zubjanija. Govorio je da može donijeti suru koja je slična suri el-Kevser, pa je rekao: ”Mi smo ti mnoge dragulje dali! Zato se klanjaj svom Gospodaru i javno to čini. Tebe neće prihvatiti samo onaj ko grešnik je očiti.” Namjesnik ga je uhvatio i razapeo. Kasnije je pored njega prošao neki čovjek i spjevao rugalicu: ”Mi smo ti dva stupa dali! Zato se klanjaj svom Gospodaru premda ne možeš ni ruku ni sedždu učiniti. I znaj da se na ovaj svijet nećeš vratiti.” Huzejl je i umro razapet."
    },
    {
      "Nuh Er-Rešidi": "Historičari navode podatak da se za vrijeme halife Haruna er-Rešida pojavio čovjek koji je počeo tvrditi da je on – poslanik Nuh. Ljudi bi ga, rugajući mu se, pitali: ”Jesi li ti uistinu poslanik Nuh ili si pak neki drugi Nuh?” ”Ja sam poslanik Nuh, koji je svoje sunarodnjake pozivao devet stotina i pedeset godina, pa sam, evo, poslat da među vama provedem još pedeset godina i time upotpunim hiljadu”, odgovarao bi on. Halifa je zapovjedio da se taj poročni čovjek lažljivac dobro istuče i da ga se razapne na povisok stup. Pošto je razapet, pored njega je prošao neki obješenjak i, rugajući mu se, dobacio: ”Blagoslovio te Allah, Nuhu, preče naš! Od lađe na kojoj si plovio ostao ti je samo taj stup.”"
    },
    {
      "Babek El-Harremi": "Ovaj je nesretnik vjerovao u reinkarnaciju, to jest da se čovjek nakon smrti ponovo rađa, odnosno da se njegova duša prenosi u neko novo biće ili osobu; on je dozvoljavao da čovjek stupi u brak s punicom. Kaže se da je Babek bio vanbračno dijete od siromašne i ćorave majke Rumijje el-Ildže i oca Alije b. Mezdokana. Halife el-Mutesim i el-Memun potrošili su veliki imetak boreći se protiv Babeka. Naposlijetku je uhvaćen i doveden kod halife, koji je pozvao Babekova dželata te upravo njemu zapovjedio da mu odsiječe udove – ovaj je to poslušno uradio, a zatim da obezglavi svog bivšeg gospodara – i u tome ga je dželat poslušao. Zatim je rasporena Babekova utroba i iz nje je poteklo vino jer se opijao uoči zarobljavanja. Muhadisi kažu da je ovaj čovjek ubio veoma mnogo muslimana, daleko više nego Ebu Muslim el-Horasani."
    },
    {
      "Vođa ustanka u Basri": "Nadasve iskvaren čovjek predvodio je 257. godine po Hidžri ustanak u Basri, pa je njegova vojska ušla u taj grad i pogubila veliki broj muslimana. Štaviše, pozvali bi ljude na trg kako bi im garantirali sigurnost, a onda bi ih mučki ubili. Vođa ovog ustanka tvrdio je da mu je Allah, džellešanuhu, uslišio dovu protiv stanovnika Basre, te da mu je taj grad pokazan između nebesa i Zemlje, i on je vidio kako njegovi stanovnici stradaju, a veli i to da je vidio meleke kako se bore uz njegove istomišljenike. Prijestolonasljednik el-Muveffek, brat halife el-Mu’temida, uputio je ovom čovjeku upozorenje i pozvao ga da se sustegne od činjenja nereda, ali ga ovaj, želeći ga poniziti, nije poslušao. Zatim je prijestolonasljednik lično poveo vojsku na njega. Među njima su se vodili krvavi ratovi, i vođa ustanka naposlijetku je uhvaćen i ubijen; njegova je glava odnesena el-Muveffeku. Kad su oni što poznavahu tog vođu kod el-Muveffeka posvjedočili da se zaista radi o glavi vođe ustanka, on je iz zahvalnosti pao na sedždu. Vijest o pogibiji tog smutljivca obradovala je muslimane."
    },
    {
      "Muhammed b. Abdulmelik": "Muhammed b. Abdumelik bio je jedan od onih što su imali utjecaj u tamnicama u kojima su bili kažnjavani islamski učenjaci, s imamom Ahmedom na čelu. Historičari navode podatak da je ovaj podlac napravio spravu za mučenje utamničenih. Muhammed b. Abdulmelik smatrao je da je časni Kur’an stvoren, to jest da Sveznajući Allah nije izgovorio riječi Objave. Govorio je: ”Ja se nikad nikom nisam smilovao! Slabić je onaj ko nekom ukaže milost.” Kasnije je on, pošto se stanje u hilafetu promijenilo, zatočen u nekom veoma tijesnom kafezu u čijoj su unutrašnjosti bili ekseri, pa je vikao: ”Smilujte mi se!” Na to su mu odgovarali: ”Slabić je onaj ko nekom ukaže milost!”"
    },
    {
      "Pjesnik Ibn Hani": "Ibn Hani bio je pjesnik Izza el-Ubejdija. Toliko je hvalio ovog Izza da su te pohvale izlazile iz okvira dozvoljenog, pa štaviše, njemu je pripisivao Božija svojstva. Kaže se da će čovjek biti kažnjen pomoću onog kome dā prednost nad Allahom. Izz el-Ubejdi poveo je svog pjesnika Ibn Hanija u Kajruvan i on, Ibn Hani, razbolio se u putu, pa je uslijed bolova zavijao poput psa i govorio: ”Izze, ti sve možeš učiniti, pa mi pomozi!” Ali pošto je vidio da mu Izz ne može pomoći, spjevao je rugalicu na njegov račun, i Izz ga je ubio."
    },
    {
      "Alija El-Himjeri": "Alija el-Himjeri pošao je na put u cilju da obavi hadž i da zatim posjeti el-Husejnov kabur na Kerbeli. U Iraku je sreo Ubejdullaha b. Mejmuna, koji je u njemu uočio pronicljivost i umnu zrelost, zbog čega ga je potaknuo da se vrati u Jemen i poziva ljude u svoje vjerovanje. Ovaj se vratio u Jemen i predao se ibadetu, i ljudi su ga zavoljeli, tražili su od njega da uči dovu za njih… Pošto je stekao mnogo simpatizera, objavio je da ne priznaje vlast tadašnjeg halife i zavlada velikim dijelom Jemena, a zatim je objelodanio svoje vjerovanje. Nakon što je kao pobjednik ušao u Sanu, bezbožnik Alija el-Himjeri popeo se na minber i recitirao kasidu u kojoj tvrdi da je i on poslanik, te da, kao i svi prijašnji poslanici, ima svoj vjerozakon, pa je dopustio rodoskrvnuće. Štaviše, njegov je mujezin umjesto riječi: ”Svjedočim da je Muhammed Allahov poslanik!” izgovarao ovo: ”Svjedočim da je Alija el-Himjeri Allahov poslanik!” Dugo je vladao i tlačio Jemence, a naposlijetku je, 303. godine po Hidžri, ubijen."
    },
    {
      "Pjesnik Ebul-Ala El-Mearri": "Učenjaci Ibnul-Dževzi i Ibn Kesir zapisali su da se Ebul-Ala el-Mearri pomoću svojih stihova protivio učenju vjerovjesnikā i da je pokazivao očito nevjerstvo. Ibnul-Dževzi kaže da je došao u posjed knjige u kojoj se ovaj pjesnik ruga kur’anskim ajetima. On je u svojim stihovima veoma ružno i negativno govorio o Gospodaru svjetova, negirao je vjerovjesništvo i proživljenje, postojanje džina i meleka… Zalutali pjesnik Ebul-Ala el-Mearri umro je u teškim mukama."
    },
    {
      "Ibnur-Ravendi": "Mnogo je bezbožnika koji tvrde da su muslimani, a zapravo nose mržnju prema islamu i muslimanima, pa se bore protiv vjere i dozvoljavaju činjenje harama. Jedan od takvih bio je i Ibnur-Ravendi. Ovaj se čovjek često družio sa šiijama, a kad bi mu neko zbog toga prigovorio, on se pravdao time da želi proniknuti u suštinu njihova vjerovanja… Skrnavio je svetost Božije knjige Kur’ana i govorio da jedni ajeti demantiraju druge, te da Kur’ani-kerim nema stilsku vrijednost. (Treba imati na umu da su najrječitiji Arapi bili zapanjeni ljepotom kur’anskog izražavanja.) Ibn Kesir navodi podatak da je Ibnur-Ravendi bio jedan od najpoznatijih bezbožnika i da je njegov otac, jevrej, prihvatio islam samo formalno. Za ovog se čovjeka veli da je iskrivio Tevrat, kao što je njegov sin pokušao iskriviti Kur’ani-kerim tako što je napisao knjigu koja je sadržavala mnoge gluposti i laži na Uzvišenog Allaha. Osim te, napisao je i knjigu u kojoj niječe postojanje Boga i pobija stav muslimanā, koji vjeruju u Božiju jednoću. A napisao je i knjigu u kojoj je iznio brojne laži na Vjerovjesnika, sallallahu alejhi ve sellem, i preferira judaizam i kršćanstvo nad islamom. Prema nekim izvorima, Ibnur-Ravendi živio je samo trideset i šest godina. Veli se da je razapet, a neki izvori kažu da je umro samo nekoliko dana nakon što je okončao pisanje knjige u kojoj skrnavio Božije riječi."
    },
    {
      "Kadija Ahmed b. Ebu Du'ad": "Ovaj je čovjek slijedio mutezilijsko vjerovanje i bio uzrok da se brojni učenjaci umeta ponižavaju, kažnjavaju i budu pogubljeni jer nisu htjeli izjaviti da Allah, džellešanuhu, nije izgovorio riječi od kojih je sastavljen Kur’an, nego da je Objavu stvorio. Zbog njega je ubijen učenjak Ahmed b. Nasr el-Huzai, a zatvoren i udaran imam Ahmed b. Hanbel. Ovaj potonji islamski učenjak, muhadis svih vremena, upućivao je Sveznajućem Allahu dovu protiv njega, Ahmeda b. Du’ada i ta je dova uslišena: Ahmed b. Ebu Du’ad obolio je od teške bolesti i do smrti bio nepokretan. Neki ga je čovjek posjetio i obratio mu se: ”Nisam došao da te posjetim kao bolesnika, nego sam došao da se pred tobom zahvalim Gospodaru zbog toga što te učinio nepokretnim!” Prema nekim izvorima, on četiri godine nije mogao pomjeriti nijednim dijelom tijela, bili su mu uskraćeni svi tjelesni užici. Polovina tijela bila je toliko osjetljiva da bi ga i najmanji dodir bolio toliko da nije mogao izdržati, a druga polovina tijela bila je potpuno oduzeta."
    },
    {
      "Stigla ga kletva obespravljenog čovjeka": "Neki je čovjek ispričao sljedeće: ”Čuo sam jednog čovjeka amputirane ruke da uzvikuje: ’Neka onaj ko vidi ovaj moj patrljak nipošto ne čini nepravdu!’ Prišao sam mu i upitao ga zbog čega mu je ruka amputirana, pa mi je stao kazivati: ’Eh, moja je ispovijest veoma začudna! Bio sam na strani zulumćara i nanosio sam ljudima nepravdu… Jednom, vidio sam da je neki čovjek ulovio veliku ribu, pa sam zatražio da je meni dā. On je, međutim, rekao da će ribu prodati i kupiti svojoj djeci brašna. Ja ribu oteh i odoh. Riba me, jer je još bila živa, ugrizla za palac. Stigao sam kući i prst me poče strašno boljeti. Te noći nisam oka sklopio, a ruka mi je otekla. Ujutro sam otišao ljekaru i on je konstatirao da sam dobio gangrenu. Obavijestio me je da moram amputirati prst ukoliko želim spasiti šaku. No, ni nakon amputacije prsta nisam mogao podnijeti bolove, pa mi je rečeno da amputiram šaku – pristao sam i na to. Ali ni to nije pomoglo jer je bol zahvatila podlakticu. Nakon toga otišao sam kod hirurga da mi amputira podlakticu. Mislio sam da će bol tad prestati, ali je ona obuhvatila i nadlakticu, te sam zahtijevao da mi se ruka amputira u ramenu. Neki su me ljudi kasnije upitali šta se dogodilo, i ja sam im ispričao da sam od siromaha oteo ribu. Kazali su da sam odmah trebao tražiti oprost od siromašnog ribara, ali da to ni sad nije kasno učiniti. Poslušao sam ih i pošao tražiti siromaha koga sam obespravio. Kad sam ga našao, pao sam pred njegove noge te ih počeo ljubiti plačući i govoreći da moli Svevišnjeg Allaha da mi oprosti. On me nije prepoznao, pa je upitao ko sam ja. Rekao sam mu da sam ja zulumćar što mu je oteo ribu i potanko sam mu ispričao šta se sve dogodilo. Zaplakao je kad sam mu pokazao patrljak. Oprostio mi je. Upitao sam ga je li protiv mene uputio dovu onda kad sam mu iz ruku oteo ribu. Rekao je da je zamolio Allaha da meni, zulumćaru koji mu otima ono što mu je Allah dao, pokaže Svoju moć. Rekao sam mu da mu je Allah, džellešanuhu, uslišio dovu i pokazao mu Svoju moć na meni, i da sam se pokajao te da više nikad, inšallah, neću biti na strani zulumćarā.”"
    },
    {
      "Halifa El-Kahir": "Halifa el-Kahir bio je silnik i golemi zulumćar. Vlast je preuzeo nakon smrti svog brata po ocu el-Muktedira. Pošto mu je data prisega, počeo je zlostavljati narod i ubijati. Lično je istukao nepokretnu majku svog brata el-Muktedira i svezao je; nedugo zatim umrla je svezana. Zlostavljao je i hanbelijskog učenjaka el-Berbeharija, oteo je kuće svojih neistomišljenika, odvraćao je od činjenja zabranjenih djela, a sam ih je činio, pa je konzumirao opojna pića i sudjelovao u terevenkama u kojima su pjevale i igrale robinje. Naposlijetku je zbačen s trona i ostao bez igdje ičeg, pa je prosio po džamijama govoreći: ”Udijelite mi milostinju, vi znate ko sam ja!”"
    },
    {
      "Muhammed El-Alkami": "Ovaj je čovjek kriv za pad Abasijskog hilafeta 656. godine po Hidžri i za smrt halife el-Musta’sima. Muhammed el-Alkami izlazio je sa svojom porodicom, prijateljima i slugama iz Bagdada kako bi se sreo s Hulagu-hanom. Jednom, vratio se i predložio halifi el-Musta’simu da izađe u susret Tatarima i s njima sklopi mirovni sporazum. Hulagu-han imao je na raspolaganju oko dvije stotine hiljada vojnika. Halifa je poveo oko sedam stotina konjanika, među kojima je bilo kadija i islamskih učenjaka, pobožnih i uglednih ljudi, ministara i ljudi od utjecaja. Kad su se približili logoru Hulagu-hana, odvojili su halifu i još sedamnaest ljudi, a ostale su pobili i uzeli svu njihovu opremu i novac… Šiije i dvoličnjaci predložili su silniku Hulagu-hanu da ne potpisuje nikakav ugovor s halifom, jer će halifa, kako su rekli, prevariti Tatare i neće se pridržavati ugovora. Muhammed el-Alkami, koga je Hulagu-han uzeo za svog savjetnika, predložio je ovom tatarskom zulumćaru da ubije halifu – on je prihvatio njegov prijedlog. Tatari su nekoliko mjeseci divljali, pljačkali, ubijali, mučili… Pobili su većinu imama, govornika i hafiza, pa se nisu obavljali skupni namazi, pa ni džuma-namaz. Ljudi su se sakrivali po septičkim jamama, u trapovima i na svim drugim skrovitim mjestima… Kaže se da je tad objavljena amnestija za preživjele, i oni su počeli izlaziti iz skrovitih mjesta, unakaženi toliko da članovi porodice nisu jedni druge mogli prepoznati. Oni koji su preživjeli divljanje Tatara pomrli su uslijed zaraznih bolesti koje su se tad pojavile. Pošto je Muhammed el-Alkami vidio šta su Tatari uradili, umro je od tuge tri mjeseca nakon nesreće koju su donijeli Tatari, a kazna na ahiretu za zločince bit će veća i teža."
    },
    {
      "Husejn El-Halladž": "Husejn el-Halladž bio je predvodnik bezbožnika i zabludjelih. Otputovao je u Indiju i tamo naučio sihr. Govorio je: ”Ja pomoću sihra pozivam u islam!” Ljudi su bili opčinjeni njegovim sposobnostima, te su mu, u skladu s tim, davali titule. El-Halladž je čak tvrdio da može načiniti nešto poput Kur’ani-kerima. Amr b. Osman el-Mekki kazuje: ”El-Halladž me, dok sam šetao jednom mekanskom ulicom, čuo kako učim neke kur’anske sure i rekao: ’Ja sam sposoban da izreknem nešto poput toga što ti učiš!’ I otad sam ga izbjegavao.” \n \nU Bagdadu vezir Hamid b. el-Abbas doveo je na sijelo kadiju Muhammeda b. Jusufa i poslao po el-Halladža, a prethodno je donio svezak koji je pronađen u kući jednog njegovog sljedbenika. Na njemu je pisalo ovo: ”Neka onaj ko želi obaviti hadž, a nema za to materijalne mogućnosti, od čista materijala napravi u kući nešto poput Kabe i neka, kad nastupi vrijeme obreda, posti tri dana i potom u svojoj kući obavi sve što obavljaju hadžije… Ne mora obavljati pet dnevnih namaza onaj ko u toj kući obavi dva rekata dobrovoljnog namaza…” Kadija upita el-Halladža: ”Odakle ti sve ovo?” ”To sam prepisao iz knjige el-Ihlas, čiji je autor Hasan el-Basri”, odgovorio je nesretnik. ”Lažeš, o ti čiji život više nema svetosti!”, odlučno će kadija, ”pred nama je u Meki pročitana ta knjiga, u njoj se ne nalazi ništa od toga što si spomenuo.” \n \nNakon toga zabludjeli el-Halladž kažnjen je s hiljadu udaraca biča, ali je to podnio, štaviše, nije nijednom uzdahnuo niti se promijenio izraz njegova lica. A potom je, po naredbi vlastodržaca, pogubljen. Dok su ga stražari vodili prema stratištu, na njegovim se nogama nalazilo trinaest okova. On je, međutim, hodao oholo, naginjao se ustranu i recitirao poeziju. Naposlijetku je pogubljen."
    },
    {
      "Ibnul-Farid": "Ibnul-Farid pozivao je u nevjerstvo i odbijao objave koje su date vjerovjesnicima. Ne postoji nijedna bestidna zabluda ni ogavno vjerovanje, a da ovaj čovjek nije u to pozivao. On je, kako to kažu islamski učenjaci, pozivao u krivovjerje pomoću prefinjenih izraza, a ne otvoreno. Imam ez-Zehebi kazuje: ”Upitao sam svog učitelja šejha el-Belkinija u vezi s Ibn Arebijem, pa mi je, bez premišljanja, odgovorio: ’Ibn Arebi je nevjernik!’ Zatim sam ga upitao u vezi s Ibnul-Faridom, na šta je rekao da ne želi o njemu govoriti… Pošto sam recitirao neke Ibnul-Faridove stihove, šejh el-Belkini povikao je: ’To je nevjerstvo! To je nevjerstvo!’” Ovaj je čovjek neposredno prije smrti veoma duboko uzdahnuo, zatim zavrištao i počeo gorko plakati. Nakon što se njegovo lice potpuno izobličilo, spjevao je stihove u kojima priznaje da je lutao i da je jedan od stradalnika."
    },
    {
      "Zulumčar u čijem se kaburu pojavila vatra": "Ibnul-Kajjim el-Dževzijja zapisao je da mu je njegov prijatelj Muhammed el-Harrani ispričao sljedeće: ”Poslije ikindijskog namaza izašao sam iz kuće, a neposredno prije sunčeva zalaska obreo sam se usred mezarja. I gle, jedan je kabur bio otvoren, a u njemu se nalazila vatra. Ne vjerujući u ono što vidim, počeh trljati oči i govoriti: ’Je li ovo san ili je java?!’ Pobjegao sam kući. Moji su me ukućani ponudili jelom – nisam mogao jesti. Otišao sam u grad i saznao da je tog dana bila dženaza čovjeku što je nepravedno uzimao porez.”"
    },
    {
      "Kako je skončao onaj koji je vrijedjao ashabe?": "Imam el-Kajruvani navodi da je jedan dobri čovjek ispričao sljedeće: ”Imao sam komšiju koji je kaljao Ebu Bekrovu i Omerovu, radijallahu anhum, čast i psovao ih. Jednom, počeo ih je vrijeđati, pa sam se s njime posvađao i otišao kući tužan i zabrinut. Zaspao sam te noći ne večeravši i usnio Allahova Poslanika, sallallahu alejhi ve sellem, te mu se požalio: ’Božiji Poslaniče, moj komšija vrijeđa tvoje ashabe Ebu Bekra i Omera!’ ’Uzmi ovaj nož’, reče mi Vjerovjesnik, sallallahu alejhi ve sellem, ’i odreži mu glavu!’ Uzeo sam nož, položio svog komšiju na zemlju i odrezao mu glavu. Zatim sam se sagnuo da obrišem ruku o zemlju, i začuh veoma glasne povike u kući svog komšije. Trgnuo sam se iz sna. Rekoše mi da je komšija iznenada umro. Ujutro sam otišao da vidim njegov leš i uočio tragove klanja na njegovu vratu.”"
    },
    {
      "Stradalnik s ogromnom crnom zmijom u kaburu": "Imam el-Kurtubi zapisao je: ”Moj prijatelj Ebu Abdullah Muhammed b. Ahmed ispričao mi je da je u Konstantinopolju umro namjesnik kome su iskopali kabur i, pošto su ga htjeli spustiti, odnekud se pojavila ogromna crna zmija. Odustali su od toga da ga spuste u raku u kojoj se nalazi zmija, te su iskopali kabur na drugom mjestu, no zmija se i u njemu pojavila. I tako su iskopali oko trideset raka, ali se ona zmija u svakoj od njih pojavila. Bili su izbezumljeni i nesposobni da nađu rješenje, pa su Ebu Abdullaha upitali šta predlaže. Rekao im je da ga polože u bilo koju raku. Allahu, sačuvaj nas i sakrij naše sramote na oba svijeta!”"
    },
    {
      "Počinio nevjerstvo neposredno prije smrti": "Prije nekoliko godina u el-Kassimu, pokrajini u Saudijskoj Arabiji, jedan je čovjek u smrtnoj agoniji počeo negodovati zbog sudbine. Neki njegov bliski prijatelj dohvatio je Kur’ani-kerim i obratio mu se: ”Čovječe, molim te izgovori izričaj svjedočenja, kaži da nema drugog boga osim Allaha!” Umirući je rekao da ne vjeruje u Kur’an niti u riječi: ”La ilahe illallah.” Zatim je izdahnuo. \n \nBio sam prisutan kad se razbolio jedan čovjek koji je često postio i činio ibadet. Nije mogao trpjeti bolove, te je, protiveći se Allahu, počeo govoriti: ”Allah me stavio na velike kušnje i On neće ispuniti obećanje, neće me uvesti u el-Firdevs… Zbog čega me Gospodar ovako kažnjava?! Ako ću uskoro umrijeti, onda je to uredu, ali ako me kažnjava samo da bih se patio – pa, to je besmisleno.”"
    },
    {
      "Husejn b. Alija Behaullah": "Osnivač sekte behaija zvao se Husejn b. Alija Behaullah. On je prvo tvrdio da je poslanik, a zatim je počeo tvrditi da je Bog. Govorio je da u sebi vidi Uzvišenog Allaha, i da mu apsolutno ništa ne može promaknuti. \n \nHusejn b. Alija Behaullah ustanovio je potpuno novu vjeru, u kojoj se i vjerovanje i ibadeti dijametralno razlikuju od obreda i vjerovanja muslimanā. Prema behaijskom učenju, namaz se klanja na poseban način koji je zabilježen u nekom izgubljenom svesku, i to zasebno, a ne u džematu; skupno se klanja samo dženaza-namaz. Njihovo učenje nalaže da se posti devetnaest dana u njihovom devetnaestom mjesecu; postiti ne moraju putnici i bolesnici, trudnice i dojilje, iznemogle i lijene osobe. Oni kažu da je zabranjeno obaviti namaz ili postiti ukoliko čovjek nije raspoložen za ibadet. Visinu nisaba za zekat nisu odredili, nego su kazali da se on uzima iz Kur’ani-kerima – svako ko o islamu ima imalo znanja pouzdano zna da visina nisaba za zekat nije ustanovljena časnim Kur’anom nego sunnetom. Prema njima, hadž se sastoji od hodočašća kuće u Bagdadu i kuće u Širazu; to je obaveza za muškarce i žene. \n \nKad je riječ o djelima koja su u islamu strogo zabranjena, behaije ih dozvoljavaju, pa kažu da su čovjeku dopuštene sve žene, osim maćehe. U blud ne ubrajaju vanbračni odnos ukoliko se dogodi uz pristanak obiju strana; za to nema kazne ni na ovom, ni na budućem svijetu. \n \nHusejn b. Alija Behaullah, osnivač ove nevjerničke sekte, iznosio je i laži na Svemogućeg Allaha, pa je govorio da je on, Husejn, oličenje najvrednije objave, čiji je samo jedan ajet vredniji od svih dotadašnjih objava, pa i od Kur’ani-kerima. On je pokušao oponašati kur’anski stil u nekim svojim knjigama… Potkraj života poludio je i umro."
    },
    {
      "Gulam Ahmed El-Kadijani": "Gulam Ahmed el-Kadijani bio je engleski špijun i bezočni lažac, podlac i poročnik, te ovisnik o opijumu i alkoholu. Govorio je da mu je Allah, džellešanuhu, objavio: ”Ja klanjam i postim, obavljam poslove i spavam!”; ”Ja se pomoću poslanika odazivam na dove; a ponekad i pogriješim.” Kazao je i to da mu se Gospodar ukazao te da Mu je Gulam Ahmed podnio neke listove da se na njih potpiše… \n \nVjerovao je da je bolji od svih poslanika, pa i od Vjerovjesnika, sallallahu alejhi ve sellem, i tvrdio je da su neki poslanici konzumirali opojna pića, te da borba protiv krivovjernih nije obavezna. \n \nŠtaviše, kadijanije, pripadnici nevjerničke sekte, vjeruju da je Gospodar – neka je uzvišen i veoma visoko iznad onog što o Njemu govore nevjernici – imao spolni odnos s Gulamom Ahmedom, i da je on zanio i sebe rodio. Gulam Ahmed govorio je: ”Allah mi se obratio rekavši: ’Poslušaj šta ću ti reći, sine moj…’” \n \nAllah, džellešanuhu, Onaj Koji sve može učiniti, osramotio je Gulama Ahmeda, te je na njega, njegovo selo i okolna mjesta poslao koleru. A evo kako se to dogodilo. Budući da su svi tadašnji ehli-sunnetski učenjaci Gulama Ahmeda proglasili nevjernikom i upozoravali muslimane na njega, on je napisao dopis u kojem je zazvao protiv sebe Allahovo prokletstvo i koleru ako je on lažac, odnosno da Gospodar tako kazni profesora Senaullaha el-Emra, ehli-sunnetskog učenjaka koji je branio izvorni islam. Pravedni je Allah dao Gulamu Ahmedu ono što je zaslužio: poslao je na njega koleru; prije nego što je umro, iz usta Gulama Ahmeda izlazila je nečistoća. Umro je u teškim mukama, i to u toaletu, a njegov oponent Senaullah živio je poslije toga još četrdeset godina."
    },
    {
      "Mustafa Kemal Ataturk": "Mnogi historičari tvrde da je Kemal Ataturk bio Srbijanac ili Bugarin. On nikad nije pričao o svom ocu, a u mnogim se izvorima navodi da je rođen u vanbračnoj vezi. Mustafa Kemal Ataturk ukinuo je hilafet 1922. godine. Već sljedeće godine proglašena je nezavisnost Republike Turske, na čije je čelo on postavljen. Nakon što je ukinuo hilafet, ukinute su šerijatske sudnice, Ministarstvo za vakufe i islamske škole. Usto je protjerao halifu i cjelokupnu njegovu porodicu iz Turske. Ovaj je nesretnik prodao Azerbejdžan Rusima. Jednom, dok je bio sa svojom svitom na zabavi na kojoj se točio alkohol i plesalo, naredio je pjevačici da, rugajući se, uči ezan. Zapovjedio je da se džamija Aja Sofija preinači u muzej. Ataturk je bio nastran čovjek, o čemu je svjedočila njegova supruga. Imao je intimna druženja s golobradim mladićima; to ona nije mogla podnijeti. Jednom prilikom rekla mu je: ”Ti si objedinio sva zla koja postoje na ovom svijetu i sve sam trpjela, ali ne mogu trpjeti da se sastaješ s mladićima!” Mustafa Kemal Ataturk organizirao je zabave na kojima su veoma oskudno obučene plesale njegove ljubavnice, ali i momci koji su bili tako obučeni da bude u čovjeku želju za nastranostima. Svemogući Allah ponizio je Mustafu Kemala Ataturka infekcijom kože, uslijed koje se morao uvijek, pa i pred delegacijama, češati. Potom su ljekari konstatirali da mu je jetra jako oštećena, a to je oštećenje imalo za posljedicu gomilanje vode u njegovom abdomenu; vodu su morali ispumpavati pomoću injekcija. \n \nPokvarenjak Ataturk umro je 10. 10. 1938. godine. Nakon što je umro, neki su zahtijevali da mu se ne klanja dženaza-namaz…"
    },
    {
      "Poročni mladić": "Šejh Ahmed el-Kattan kazivao je da mu je jedan čovjek ispričao sljedeće: ”Ukrcali smo se na kruzer i pošli u susjedne zemlje u cilju da zaradimo nešto novca. S nama je bio veoma pobožan i čestit, krepostan mladić na čijim se crtama lica vidjela dobrota; često je obavljao dobrovoljni namaz, upućivao na dobro, predvodio nas u namazu… Pristali smo na jednom indijskom ostrvu i ostali nekoliko dana, a on nije izlazio napolje, nego je cijelo vrijeme provodio na kruzeru i činio ibadet. Međutim, jednog dana neki ga je poročni čovjek počeo zavoditi: ’Prošetaj sa mnom po gradu, vidi čuda ove zemlje! Pođi da vidimo čovjeka koji se igra sa zmijom, i čovjeka koji hoda po žeravici… Eto, ne pozivam te u noćne barove niti u diskoklubove.’ Iz želje da vidi to o čemu je čuo, pobožni mladić pristade da prošeta gradom. Nakon duge šetnje zli drug doveo ga je u jednu slijepu ulicu u kojoj se nalazila kućica. Rekao mu je: ’Ovdje me sačekaj!’ Čestiti mladić ostao je tu učeći Kur’ani-kerim i spominjući Allaha. Neke su polugole žene počele izlaziti iz te kućice, i on je ustanovio da se radi o noćnom baru. Pošto je onaj izašao, mladić ga je upozorio: ’Boj se Allaha! Allah to ne voli!’ ’Šuti, ovo se tebe ne tiče’, drsko mu je njegov drug odgovorio. Na kruzer su se vratili veoma kasno. Pobožni mladić nije mogao zaspati razmišljajući o prelijepim ženama koje je vidio. Ujutro je prvi otišao u grad, na isto ono mjesto, u cilju da gleda žene. Sutradan je također tamo boravio. Kapetan posade počeo se raspitivati o mladiću, ali niko nije znao kazati gdje se on nalazi. Zli drug, koji ga je naveo na krivi put, sjetio se da bi se mladić mogao tamo nalaziti, otišao je i našao ga. Međutim, mladić nije htio poći… Na koncu su ga nasilu odveli i isplovili. U toku povratka mladić je skoro uvijek plakao. Jedne noći plač je utihnuo – umro je.”"
    },
    {
      "Moj nesretni prijatelj": "Dok zapisujem ove redove, jecam i plačem… Imao sam druga koga sam mnogo volio zbog njegove dobrote i učtivosti. Družili smo se veoma dugo, sve dok nisam napustio Kairo i otputovao. Prijateljstvo smo nakon toga njegovali dopisujući se. Pa ipak, njegova su mi pisma odjednom prestala stizati i izgubio mu se svaki trag. Nakon što sam se vratio u Kairo, otišao sam njegovoj kući – nisam ga zatekao, a komšije su mi rekli da on odavno ne živi tu i da ni oni o njemu ništa ne znaju. Živio sam između nade da ću ga nekad sresti, i straha da se više nikad nećemo vidjeti. Jedne noći, vraćajući se kući, prošao sam pustom ulicom koja je ličila na stanište džina i divljih životinja, a ne na mjesto na kojem žive ljudi. U jednoj trošnoj kući čuli su se jecaji. Budući da sam se prije toga zarekao da ću pokušati pomoći svakom unesrećenom, tužnom čovjeku, prišao sam vratima kuće iz koje se čulo jecanje i pokucao. Vrata mi je tek nakon drugog, jačeg kucanja otvorila djevojčica i rekla: ”Pomozi mom ocu, koji je na samrti!” Ušao sam u njihovu kućicu, koja je više ličila na grob nego na ljudsko stanište. Djevojčica me odvela do čovjeka na postelji, koji je strašno izgledao. Primaknuo sam se i čuo ga kako veoma tiho govori: ”Hvala Ti Allahu što si dao da nađem svog prijatelja!” Osjetio sam strah i radost istovremeno: našao sam onog koga sam dugo tražio! Stavio mi je do znanja da želi sjesti, pa sam mu pomogao da se podigne. Ispričao mi je sljedeće: ”Prije desetak godina živio sam s majkom u kući pored koje je bila vila jednog bogataša što je imao prelijepu kćer. Zaljubio sam se u nju i pokušavao je se domoći, ali su svi pokušaji bili uzaludni. Na koncu sam joj obećao da ću je zaprositi, i to sam upotrijebio kao varku da je zavedem… Ostavio sam je nakon što sam je iskoristio. Nakon toga ona je pobjegla od kuće i tako uništila svoje roditelje; morala je to učiniti jer je zatrudnjela. Kasnije mi je od nje stiglo pismo”, i on ispod jastuka izvadi požutjele listove. ”Nakon što sam pročitao pismo”, nastavio je, ”došao sam, evo, u ovu kuću, i zatekao je mrtvu; a ova je djevojčica moje dijete.” Nedugo zatim moj je prijatelj samo rekao: ”Pobrini se za moju djevojčicu” i napustio ovaj svijet…"
    },
    {
      "Negirao Božije postojanje": "Pedesetih godina prošlog stoljeća u jednoj arapskoj zemlji neki je student uzeo sahat i pred profesorima i učenicima povikao: ”Ako Allah postoji, neka me usmrti tačno za 60 minuta!” Nakon što je prošlo 60 minuta, on se obratio svojim prijateljima: ”Eto, da Allah postoji, usmrtio bi me!” Nekim je studentima šejtan počeo ubacivati ružne misli, neki su, opet, pomislili da Allah, džellešanuhu, onom prkosnom mladiću nije uzeo dušu iz nama nepoznatog razloga, a bilo je i onih koji su mu se samo narugali i zanemarili njegove riječi. Taj se prkosni mladić zaputio kući radostan, misleći da je na takav način prvi dokazao da Uzvišeni Allah ne postoji, i da čovjek neće odgovarati za svoja djela. Majka je bila postavila ručak, a otac je sjedio za stolom kad je mladić ušao u kuću. Otišao je u kupatilo da se umije i opere ruke. Dok je brisao ruke, stropoštao se mrtav. Pomoću obdukcije ustanovljeno je da je smrt nastupila zbog dopiranja vode u unutrašnjost ušiju..."
    },
    {
      "Čovjek koji je ubio svoju majku": "Šejh Abdulhamid el-Kišk ispričao je sljedeće: ”Jedan bogati mladić, nakon što mu je umro otac, preuzeo je brigu o majci, pa ju je izuzetno čuvao i pazio. No, on je stupio u brak s veoma sebičnom ženom, kojoj poče smetati svekrva, te ju je stala uznemirivati riječima i djelima. Allah je htio da majka tog mladića duševno oboli, što snaha nikako nije mogla podnijeti. Jednom, ona reče svom mužu: ’Nalaziš se pred surovim izborom! Odluči s kim ćeš živjeti: s majkom ili sa mnom!’ Muž je pokušao uvjeriti svoju suprugu da se treba strpjeti i biti zadovoljna sudbinom… Budući da je nije uspio u to uvjeriti, promislio je o svom položaju i, poslušavši šejtana i svoju dušu koja navodi na zlo, odluči ubiti majku. Jedne hladne noći odveo je majku na potkrovlje i gurno je. Ona je, žaleći se Allahu na nepravdu svog sina, ispustila dušu i vratila se Allahu. Kao što to običaji nalažu, sin je upriličio golemu žalost na koju su dolazili komšije i poznanici. Dani su prolazili, a taj je čovjek mislio da ga neće stići Božija pravda i da ga neće snaći kazna koja uvijek stigne grešnike. Nedugo zatim i on je duševno obolio, pa ga njegova supruga, kao ni svoju svekrvu prije toga, nije mogla podnositi. Jedne je noći taj čovjek otišao na potkrovlje i skočio s istog mjesta s kojeg je ranije gurnuo svoju majku…”"
    },
    {
      "Ovisnik o alkoholnim pićima": "Abdullah b. Jusuf el-Adžlan kazivao je da je imao prijatelja koji je bio dobar i pobožan čovjek, a koji je zatim zapao u neka iskušenja, pa ga je hrđavo društvo navelo na zlo. Njegovi drugovi rekli su mu: ”Ti si jako nesretan, i jedini način da zaboraviš svoje brige jest da počneš konzumirati alkoholna pića! Ona će ti pomoći da ispravnije prosuđuješ i da budeš aktivniji.” Nisu ga prestali zavoditi sve dok nije popio čašu alkohola, a zatim drugu pa treću… Kasnije je postao ovisnik o alkoholnim pićima i upropastio svoj život. Tugovao sam gledajući njegovu nesreću i poželio sam da je umro prije nego što se odao tom zlu."
    },
    {
      "Tijelo mu nije moglo ostati okrenuto prema kibli": "Šejh Osman b. Bišr, kadija u el-Kassimu, ispričao je: ”U el-Kassimu živio je čovjek koji je često obavljao dobrovoljni namaz i kome se glede privrženosti islamu nije moglo prigovoriti, ali je činio neke grijehe… Kad je umro, ja sam njegovo truplo unio u kabur i položio na desnu stranu okrenuvši ga prema kibli, pa se ono okrenulo na leđa. Opet sam ga okrenuo prema kibli i htio dohvatiti ćerpiče da ih položim, no truplo se opet okrenulo na leđa. Na koncu sam ga ostavio na leđima. Tako smo ga i zakopali.”"
    },
    {
      "Tijelo mu pocrnjelo poslije smrti": "Šejh el-Kahtani ispričao je: ”Jednom, u gusulhanu donesen je mladić čije je tijelo pocrnjelo poput uglja čim smo ga počeli kupati. Prepao sam se i pobjegao iz sobe u kojoj smo kupali mrtvace. Napolju sam zatekao jednog čovjeka koga sam upitao: ’Jeste li vi otac ovog mladića?’ ’Da, ja sam njegov otac’, odgovorio je. ’Tijelo mu je sasvim pocrnjelo!’, kazao sam, a on reče: ’Moj sin nije obavljao namaz.’ ’Onda ga ti okupaj, ja neću’, rekao sam mu i otišao.”"
    },
    {
      "Nesretnik koji je doživio kaznu u kaburu prije nego što je pokopan": "Šejh el-Kahtani ispričao je i ovo: ”Pošto smo jednog dana završili s pokopom jednog čovjeka, pozvali su me neki ljudi da im pomognem oko pokopa njihovog umrlog, jer oni, objasnili su, nisu tome vični. Ušao sam u kabur s još dvojicom ljudi te smo prihvatili umrlog i okrenuli ga prema kibli. Nakon što sam odvezao kefine, glava umrlog okrenula se ustranu, nije ostala u pravcu kible. Okrenuo sam njegovu glavu, ali su se zatim otvorile njegove oči, a na nos je potekla gusta krv. Nedugo zatim njegova se glava opet okrenula. Osim mene, to su vidjeli još neki ljudi. Prepao sam se i pobjegao iz mezara. Vidjevši na meni strah, ljudi su nabrzinu zakopali umrlog i napustili mezarje. Tog sam čovjeka usnio 7-8 puta i nisam ga mogao zaboraviti, pa sam otišao na umru i u Meki boravio dvije sedmice. Tek tad sam postigao duševni mir.”"
    },
    {
      "Mladić koji nije obavljao namaz": "Jedna skupina mladića otišla je u Jordan s jednim šejhom iz Kuvajta. Nakon što su u jednoj džamiji u ez-Zarki obavili džuma-namaz, u džamiju su jedan za drugim počeli ulaziti prestrašeni ljudi. Pitali su: ”Gdje je šejh?” Obavijestili su ga da je jutros u saobraćajnoj nesreći poginuo neki njihov rođak kome su iskopali kabur, ali ga ne mogu pokopati jer se u kaburu nalazi ogromna zmija. Šejh i njegovi pratioci odmah su otišli na mezarje. I odista, tamo su u kaburu zatekli golemu zmiju. Šejh im je predložio da iskopaju drugi kabur. Međutim, čim su ga iskopali, ona je zmija probušila zemlju i obrela se u tom kaburu. Šejh reče: ”Nema smisla iskopati i treći kabur, jer će zmija i tamo doći. Pokušajte je izbaciti iz kabura!” Prisutni su uspjeli izbaciti zmiju iz kabura, ali je nisu mogli otjerati iz blizine rake. Neki su ljudi zbog tog strašnog prizora izgubili svijest, pa ih je odvezao automobil hitne pomoći. Pojavila se i policija. Kad su mladića spustili u mezar, zmija se veoma brzo pokrenula, uskovitlala prašinu i brzo kliznula u mladićev kabur, a ljudi su se razbježali. Zmija se, počevši od mladićevih nogu, omotala oko njegova trupla i zatim ga stisnula toliko snažno da se jasno čulo pucanje njegovih kostiju. Pošto se prašina slegla, prestrašeni ljudi prišli su kaburu i zatekli zmiju omotanu oko mladića. Ništa nisu mogli poduzeti. Šejh Kuvajćanin rekao im je da mladićevo truplo zatrpaju zemljom… Neposredno nakon toga otišli su ocu tog mladića i upitali ga u vezi s njim. Kazao im je: ”Bio mi je poslušan, ali nije obavljao namaz.”"
    },
    {
      "Bolesnik iz čijeg tijela izbija neprijatan miris": "U bolnicu je dovezen mladić koji je smješten u sobu s nekim dobrim ljudima. Iz dana u dan mijenjala se boja njegova lica, pa je naposlijetku njegovo lice pocrnjelo… Bolesnici su se prepali, pa je jedan od njih tom bolesniku počeo učiti kur’anske ajete. Uslijed toga iz tijela bolesnika počeo je izbijati jako neprijatan miris, a on je počeo veoma teško disati. Nakon toga je utihnuo. Kad je ljekar došao, konstatirao je smrt."
    },
    {
      "Učinio sedždu djevojci i umro": "Neki muslimanski mladići odlazili su u jedan tajlandski grad radi činjenja bluda. I dok je jedan od njih čekao da se pojavi bludnica, napio se te joj je, kad se pojavila, učinio sedždu i – umro. U tom je položaju avionom prevezen u svoju zemlju i pokopan."
    },
    {
      "Počinio nevjerstvo i umro": "Jedan mladić ispričao je: ”Na autoputu prema Džidi dogodila se strašna saobraćajna nesreća. Zaustavio sam auto i zajedno s prijateljima pošao pomoći nastradalom, koga smo zatekli na izdisaju. Od muzike ništa se nije čulo, pa sam isključio radiouređaj. Pomislio sam: ’Evo prilike da ovog mladića potaknem da izgovori: ’La ilahe illallah’, te da se tako spasi!’ Primaknuo sam mu se i rekao: ’Mladiću, posvjedoči da nema drugog boga osim Allaha!’ Kamo sreće da nije čuo moje riječi i da ništa nije rekao! Znate li šta je bilo posljednje što je taj mladić izgovorio? Bile su to riječi nevjerstva. Opsovao je vjeru i rekao: ’Ne želim klanjati! Ne želim postiti!’”"
    },
    {
      "Muhammed b. Abudllah El-Kahtani": "U mjesecu muharemu 1400. godine po Hidžri u Haremi-šerif kradom je ušla grupa naoružanih haridžija i zauzela Harem, te se Muhammed b. Abdullah el-Kahtani proglasio Mehdijem. Džuhejman el-Utejbi tražio je od prisutnih da daju prisegu ovom el-Kahtaniju, navodeći hadise u kojima se govori o pojavi Mehdija. Štaviše, ljude su tjerali na to da izjave lojalnost tom čovjeku; a poubijali su čuvare Harema. Pošto je vlada Kraljevine Saudijske Arabije saznala za ovaj slučaj, izdala je naredbu oružanim snagama zemlje da opkoli Harem, a potom je i javnost upoznata s tim događajima. Nedugo nakon toga oglasili su se islamski učenjaci davši fetvu da je dozvoljeno boriti se protiv buntovnika koji su zauzeli Harem, ubili mnoge nevine ljude i onemogućili obavljanje skupnog namaza i tavaf oko Kabe. Akcija protiv haridžija trajala je 15 dana. Džuhejman el-Utejbi predao se s preživjelim haridžijama, a truplo Muhammeda el-Kahtanija, samoproglašenog Mehdija, nađeno je u Haremu... Nakon toga uslijedilo je suđenje ovim buntovnicima. Njih 63 osuđeno je na smrt, a protiv 38 nije dokazana krivica, to jest kazano je da su zavedeni. U ovoj je akciji smrtno stradalo 115 vojnika specijalnih snaga, a ranjeno je oko 460; haridžija je poginulo 75. Nakon toga u Haremi-šerifu uspostavljen je red i hodočasnici su opet mogli obavljati obrede."
    },
    {
      "Kazna za nepravdu prema bespomoćnoj sluškinji": "Šejh Sejjid el-Afani pripovijeda da je jedna žena ispričala: ”Kao i svaka druga porodica, imali smo sluškinje, ali nijedna se kod nas, zbog ponašanja mog muža i njegove grubosti, nije mogla zadržati duže od dva-tri mjeseca. Prije 15 godina, kad su moja djeca, sin i kćerka, bila prilično malehna, kod nas je u posjetu došao neki mužev poznanik i doveo devetogodišnju kćerku da nas služi za veoma nisku plaću. Moj muž dočekao je svog poznanika gordo i umišljeno. Djevojčica je ostala plačući i preklinjući oca da je posjeti čim mogne. I eto, tako je ona započela svoj novi život s nama. Budila se prije moje djece da bi mi pomagala oko pripremanja doručka za njih; radila je sve druge poslove. Međutim, moj je muž i nju tukao. Molila sam ga da to ne čini, tim prije jer je ona veoma poslušna i predana u poslu, ali je on govorio da se kategorija ljudi, u koju spada ona djevojčica, mora redovno tući. Nakon nekoliko mjeseci otac ju je prestao posjećivati, a slao je nekog rođaka po zaradu. Kad je umro djevojčicin otac, odnos mog muža prema njoj uvelike se promijenio. Bila je izložena torturi i raznim oblicima nepravde. Često bi joj uskratio večeru, pa bi na počinak otišla gladna; ne sjećam se da je ikad otišla na počinak, a da nije zaplakala. Jednom, otišla je na zelenu pijacu i nije se vratila. Saznali smo da već dugo vremena održava vezu s nekim momkom koji je radio u obližnjoj mesnici… Napokon smo je našli i doveli kući, te smo je udarali, s tim što moja kćerka to nije činila, nego je samo plakala i vikala: ’Haram je to što radite!’ Moj muž poče i nju tući. S vremenom smo primijetili da djevojci stvari ispadaju iz ruku i da se spotiče dok hoda. Odveli smo je kod ljekara, koji je ustanovio da joj je vid mnogo oslabio… Međutim, mi je nismo štedjeli: tražili smo od nje da obavlja sve poslove koje je dotad obavljala. Jednom, otišla je i nije se vratila – nismo je ovaj put tražili. Nakon nekoliko godina moj je muž penzioniran; ja sam ostala s njime premda je bio toliko živčan da se njegovo ponašanje nije moglo podnositi. Veoma smo obradovani kad se naš sin oženio prelijepom djevojkom i kad je kasnije dobio sina. No, našoj radosti bio je kraj kad se ustanovilo da je dijete slijepo. Nakon svih pretraga, izgubili smo nadu da će mu ljekari vratiti vid. Moja snaha bojala se da će i drugo dijete biti slijepo, ali su joj ljekari rekli da je nemoguće da se to dogodi. I ona je zanijela, te rodila djevojčicu. U početku je sve bilo uredu, ali kad je djevojčica napunila sedam mjeseci, ustanovili smo da uvijek gleda u jednom pravcu. Odveli smo je oftamologu. Ustanovio je da djevojčica jako slabo vidi i da će, po svemu sudeći, oslijepjeti. Tad sam se počela sjećati nepravde koju smo nanosili djevojci koja je radila kod nas kao sluškinja. Počela sam se raspitivati o njoj i saznala da, premda slijepa, održava čistoću u nekoj džamiji. Ona mi se obradovala, a pogotovu se obradovala mojoj kćerci, koja ju je voljela i branila. Odvela sam je kući i smjestila je kod nas. Sve to učinila sam ne bih li se, makar dijelomično, iskupila za nepravdu koju smo joj nanosili. O ljudi, nemojte nikom činiti nepravdu jer će vam Allah, džellešanuhu, to vratiti!”"
    },
    {
      "Indirektno uvrijedio poslanika islama": "Šejh Ahmed Šakir zapisao je u jednoj svojoj knjizi da je predsjednik Egipta poslao slijepca Tahu Husejna u Francusku da doktorira. A Muhammed el-Mehdi, koji je držao hutbu u džamiji u kojoj je džuma-namaz klanjao i predsjednik, htio je pohvaliti predsjednika za taj čin, pa je na hutbi rekao: ”Nije se namrštio i nije se okrenuo zato što je slijepac njemu prišao…” Time je htio reći da je on bolji od Poslanika, sallallahu alejhi ve sellem, u vezi s kim je obavljeno: ”On se namrštio i okrenuo zato što je slijepac njemu prišao…” (Abese, 1, 2). Nakon namaza šejh Ahmed Šakir ustao je i obratio se prisutnima: ”O ljudi, vaš namaz nije ispravan jer ste klanjali iza imama nevjernika!” Tad je u džamiji nastala zbrka… Vladar je izdao naredbu da se klanja podne-namaz. Neki su predložili Muhammedu el-Mehdiju, hatibu i imamu te džamije, da tuži Ahmeda Šakira za uvredu časti. Šejh Ahmed Šakir poslao je dopis orijentalistima u kojem traži da prosude sadrži li ova izjava: ”Nije se namrštio i nije se okrenuo zato što je slijepac njemu prišao…” uvredu Poslanikove časti. Naposlijetku je Muhammedu el-Mehdiju, koji je bio jedan od najboljih govornika, oduzet dekret imama i hatiba. Ahmed Šakir kasnije ga je vidio da čisti i održava abdesthane u jednoj džamiji i nije mu se javio…"
    }
  ],
  "Najstrpljiviji zatvorenik": [
    {
      "Rječitost Kur'ana i istinite radosne vijesti": "Neka je hvala Svevišnjem Allahu, neka je mir i spas Resulullahu, sallallahu alejhi ve sellem, njegovoj časnoj porodici, drugovima i svim njegovim sljedbenicima. \n \nU ovoj knjizi kazujemo o najstrpljivijem zatvoreniku u historiji. Moleći Svemogućeg Allaha za pomoć, detalje kazivanja crpit ćemo iz časnoga Kur’ana, najjače veze, vječne Knjige, velike Poslanikove, sallallahu alejhi ve sellem, mudžize, upute, svjetlosti, lijeka, milosti, opomene, velikog i kategoričnog dokaza i objašnjenja svega. \n \nIzabrao sam kazivanje o Jusufu, alejhis-selam, jer je ono jedno od najljepših kazivanja. Štaviše, mnogi učenjaci rekli su da nisu čuli za poučnije i ljepše kazivanje. \n \n“Objavljujući ti ovaj Kur’an, Mi tebi o najljepšim događajima kazujemo…” Kažu da je to najljepše kazivanje jer govori o vjerovjesništvu i poslanstvu, kraljevima, trgovini, zatočeništvu, teškoći, izbavljenju, bogatstvu, siromaštvu, grijehu, pokajanju, snovima, stvarnosti; osuđuje razvrat, hvali čednost… Najljepše, jer se sve što je u njemu spomenuto završilo na najljepši način i sretno: poslanik Jusuf, alejhis-selam, od zatvora, preko ugnjetavanja, dospio je do poslanstva i vlasti, njegovog oca Jakuba, alejhis-selam, Allah, dželle šanuhu, odabrao je i dao da se sjedini njegova porodica. Svevišnji Allah oprostio je Jusufovoj, alejhis-selam, braći, prema nekim učenjacima i upravnikovoj ženi. Upravnik je prihvatio islam; sve se na kraju svelo na dobro, olakšanje, radost… A drugi kažu: “Na svijetu, ni na istoku ni na zapadu, ne postoji ljepše kazivanje od ovoga. Pogledajte samo kako se nižu događaji i sve dolazi u svoje vrijeme: Jusufova, alejhis-selam, braća nisu došla prije nego što je Jusuf, alejhis-selam, preuzeo vlast, a vlast nije preuzeo dok nije izašao iz tamnice.” \n \nPoslušajmo govor našeg Gospodara, Svemogućeg Stvoritelja. Ostavimo po strani govor književnika, pjesnika i učenjaka, a poslušajmo govor Onoga Koji je stvorio i nas i njih. Allah, dželle šanuhu, rekao je za Svoj govor da mu je laž strana s bilo koje strane; Kur’an je nadnaravan: “Reci: ‘Kada bi se svi ljudi i džinovi udružili da sačine jedan ovakav Kur’an, oni, kao što je on, ne bi sačinili, pa makar jedni drugima pomagali.’” O pisci, o pjesnici, o književnici, o mislioci, svi se udružite, pa uzmite kakva hoćete pera, kakvu god tintu želite, kakve god listove imate, i sastavite šta želite! Ma šta napisali, jedan ajet iz časnoga Kur’ana bit će za stupnjeve i stupnjeve iznad vašeg djela; nikada i niko Kur’an neće dostići. \n \nSvevišnji je Allah suru Jusuf počeo riječima “Elif-Lam-Ra”, a učenjaci na ovakve početke ajeta ne gledaju istovjetno. Neki kažu da samo Sveznajući Allah zna njihovo značenje. Drugi vele da je Allah, dželle šanuhu, tim slovima htio izazvati Arape, jer Resulullahova, sallallahu alejhi ve sellem, mudžiza jest Kur’an. Drugim riječima, o Arapi, o rječiti ljudi, o najbolji oratori, o najistaknutiji pjesnici na Zemlji, vi ste definitivno najrječitiji ljudi na svijetu, nepristrano i bez kurtoazije. To je vaše priznanje i priznanje drugih, nearapa. Možda ima više nearapa eksperata za neku drugu oblast, možda su napredniji u nečemu, možda ih ima boljih pjesnika, možda ih ima većih pisaca, ali Arapi su definitivno najrječitiji ljudi i najsposobniji da nešto objasne. Otuda je Allah, dželle šanuhu, poslao Resulullaha, sallallahu alejhi ve sellem, najrječitijeg čovjeka. U djelu Kenzul-ummal spomenut je hadis čiji je lanac prenosilaca dobar, a u njemu se navodi da su ashabi rekli Poslaniku, sallallahu alejhi ve sellem: “Allahov Poslaniče, nismo vidjeli rječitijeg čovjeka od tebe.” Tada ih je obavijestio da je on uistinu najrječitiji, jer je odrastao u pustinji, u Benu Sa‘du, tamo gdje je rječitost itekako zastupljena. Allah, dželle šanuhu, učinio je da Resulullah, sallallahu alejhi ve sellem, bude najrječitiji, i objavio mu je Knjigu, čiji su ajeti jasni, svijetli, nadnaravni, kategorični dokaz, ushićuju i zapanjuju ljudski razum. Kao da želi kazati: Arapi, evo, ovo su ta slova: Elif, Lam i Ra, koja vi koristite, od kojih ste sastavili bezbroj predavanja, hutbi i dijaloga, ali nikako ne možete sačiniti govor sličan Allahovom, dželle šanuhu, govoru. Neki su učenjaci govorili da je “primjer Allahovog govora i našeg govora kao primjer zemlje od koje gradimo kuće, oblikujemo razno ukrašeno posuđe i ćupove iz kojih jedemo i pijemo, ali nismo u stanju od nje stvoriti čovjeka, a Svemogući Allah učinio je to. Isto tako, od tih slova možemo sastaviti obraćanje, predavanje, spjevati stihove, ali ne možemo izgovoriti riječi slične Allahovim, dželle šanuhu, riječima”. Dakle, časni Kur’an, koji je Sveznajući objavio Resulullahu, sallallahu alejhi ve sellem, izazov je i ljudima dokaz da ništa slično oni, ma koliko se trudili, ne mogu sačiniti. \n \nStoga, slobodno možemo konstatirati da je bijedan onaj ko dnevno ne razmisli makar o jednoj stranici Kur’ana, jadan je onaj ko ga ne čita svaki dan, makar i pomalo, ali ustrajno. Lišen je svakog dobra onaj ko preferira časopise, novine, pjesništvo, izjave čarobnjaka, proricanje proricatelja nad govorom Milostivog. Čitaj Kur’an i razmišljaj o njemu jer hadis kaže: “Srce u kojem nema ništa od Kur’ana liči na zapuštenu kuću.” Posveti se časnoj Knjizi, u Džennetu će ti biti rečeno: “Čitaj tečno, kao što si čitao na dunjaluku i penji se, tvoj stupanj u Džennetu bit će tamo gdje proučiš posljednji ajet.” Dakle, na osnovu broja ajeta koje budeš pamtio dobit ćeš mjesto u Džennetu. Na dobru je onaj ko radi po Kur’anu, i ako bude pamtio malo, ali onaj koji ga nauči i po njemu radi nesumnjivo je bolji, njega će Svemogući Gospodar uzdići na visoke stupnjeve. \n \nNakon riječi kao što su “Elif-Lam-Ra”, obično dolazi pohvala Kur’ana ili se spominje Knjiga objavljena Resulullahu, sallallahu alejhi ve sellem: “Ovo su ajeti Knjige jasne”, od tih slova i riječi sastavljeni su ajeti Knjige jasne. Svako ima svoju knjigu, a Allahova je knjiga – Kur’an. Svaki pisac, svaki pjesnik na početku svoga djela unaprijed se izvinjava zbog moguće greške, zaborava, podbacivanja, osim Jednog Jedinog, Koji se nije izvinio na početku Svoga govora, sačuvaj Bože: “Ova Knjiga, u koju nema nikakve sumnje…” U njoj nema manjkavosti, ni podbacivanja, ni dopune, na nju nema kritičkog osvrtanja, već je izazov i svjetlo, a dovoljno nam je što je ona Allahov, dželle šanuhu, govor. \n \n“Ovo su ajeti Knjige jasne”, njegovi su ajeti jasno razlučili halal od harama, objasnili vjerovanje (akidu), propise, ponašanje i ophođenje, sve u tančine. Pa neka je hvaljen Svemogući Allah, Koji nam je objasnio islam u časnom Kur’anu i Resulullahovom, sallallahu alejhi ve sellem, sunnetu, i neka je hvaljen što je učinio ovu Knjigu jasnom, rječitom, lahkom, da je razumiju i građani i seljaci, i učeni i neučeni, i odrasli i djeca. \n \n“Mi je objavljujemo kao Kur’an na arapskom jeziku da biste razumjeli.” Svevišnji za Sebe kaže: “Mi” i “Ja”, hvaleći se zbog lijepih imena i savršenih svojstava, a lična zamjenica na početku ajeta ukazuje na vrijednost onoga što dolazi. Drugim riječima, obratite pažnju na ono što dolazi, to je Kur’an časni, objavljen Resulullahu, sallallahu alejhi ve sellem. \n \n“Mi je objavljujemo…” i ko želi uputu neka je potraži u ovoj Knjizi, a Uzvišeni nije rekao: “Mi je stvaramo”, što je dokaz protiv mutezila, koji tvrde da je Kur’an stvoren. Kur’an je Allahov govor (za koji se obavezao da će ga čuvati). Allah, dželle šanuhu, izgovorio je kur’anske ajete, koje je Džibril dostavio na Poslanikovo, sallallahu alejhi ve sellem, srce, a ljudi ih zapamtili i zapisali: “…ti ga zaštiti da bi saslušao Allahove riječi…” Neki učenjaci primjećuju da Allah, dželle šanuhu, govoreći o objavi Kur’ana, upotrebljava glagol nezzele i enzele. Prvi upotrebljava u smislu objavljivanja ajeta s ovosvjetskog neba Resulullahu, sallallahu alejhi ve sellem, i to s vremena na vrijeme, a drugi u smislu objavljivanja cijelog Kur’ana iz Ploče pomno čuvane (Levhi-mahfuza) na ovosvjetsko nebo, a Allah zna najbolje. \n \n“…kao Kur’an na arapskom jeziku…” Ovdje ćemo se malo zadržati. Naime, jedno od svojstava časnoga Kur’ana jeste i to da je objavljen na arapskom jeziku. El-Alusi, Ez-Zamahšeri i El-Kurtubi objašnjavali su da je najljepši jezik – arapski jezik, najbogatiji, najslikovitiji, najpodesniji za objašnjavanje i najlakši za prenošenje poruke. To je poznato. Neki koji su poznavali brojne jezike i na njima pisali govorili su da arapski jezik ima četrdeset miliona riječi, a neki drugi jezici samo četrdeset hiljada. Štaviše, u nekim predanjima navodi se da će dženetlije govoriti arapskim jezikom. Dakle, Kur’an je objavljen na tome jeziku, njime je govorio Resulullah, sallallahu alejhi ve sellem, i dženetlije će njime govoriti. Molimo Svevišnjeg Allaha da nas uvede u Džennet, da tamo govorimo ovim lijepim jezikom! Neki su ljudi toliki fanatici kada je riječ o arapskom jeziku da govore: “Draže mi je da me ismijavate na arapskom nego da me hvalite na drugom jeziku.” Šejhul-islam Ibn Tejmijja u tome smislu kaže: “Ko voli islam mora voljeti arapski jezik, jer je to jezik na kojem je objavljen Kur’an i jezik kojim je govorio Resulullah, sallallahu alejhi ve sellem. Ako vidiš da neko hvali drugi jezik na račun arapskog jezika, potcjenjujući i nipodaštavajući ga, znaj da je njegova vjera manjkava, a možda ima i jedno od svojstava licemjera.” Ja ne kažem: “Nemojte učiti druge jezike”, već kažem: “Učenje drugih jezika, engleskog, francuskog itd., stjecanje opće naobrazbe i saznavanje informacija koje posjeduju nevjernici – poželjno je islamskim misionarima.” Međutim, ne prihvatamo da neko nauči strani jezik i njime zamijeni jezik časnog Kur’ana, jezik Resulullaha, sallallahu alejhi ve sellem, vjernika, učesnika Bitke na Bedru i četverice pravednih halifa. Ovo govorim jer je u toku kampanja protiv arapskog jezika, traže da se on zapostavi, ili da se govori narodni, nestandardni jezik, ili neki od modernih jezika, a da se zapostavi književni. To je greška. Mi to ne prihvatamo. To ne prihvataju muslimani, a učenjaci pogotovo, i to jednoglasno. Šejhul-islam Ibn Tejmijja dalje kaže: “Neka je hvaljen Allah, dželle šanuhu, Koji ga je objavio na arapskom jeziku, Koji nam je olakšao njegovo pamćenje, čitanje, razumijevanje i razmišljanje o njemu.” \n \n“Mi je obljavljujemo kao Kur’an na arapskom jeziku…” da biste vi razmišljali o njegovim porukama, čak bile i precizne. Da je objavljen na drugom jeziku, teško bismo mogli o njemu tako razmišljati, teško bismo mogli primijetiti njegovu rječitost, teško bismo mogli shvatiti njegove poruke. Pogledajte kako neki narodi, naprimjer, Pakistanci, Afganistanci i Indijci, imaju poteškoća prilikom čitanja Kur’ana, iako je Svemogući Allah neke od njih počastio time da pamte cijeli Kur’an, i njemu poučavaju, a što je velika čast kod Allaha, dželle šanuhu. A pogledajte kako je nama, Arapima, olakšao njegovo učenje, ali i pored toga neki ljudi nailaze na poteškoće čitajući ga, nekada su im teško razumljive njegove fraze; neki ga Arapi pamte, ali ne razmijevaju njegove riječi i značenja niti vide njegovu rječitost i ljepotu. Ipak, možemo osjetiti njegovu ljepotu, draž i rječitost više nego oni, ali i među njima možda ima pojedinaca koji ga razumiju bolje od nas. Nerijetko je da oni uzimaju neke riječi iz Kur’ana i te riječi nadijevaju kao imena svojoj djeci, ne znajući šta ustvari znače. Naprimjer, kažu: “Semiallah” (što znači: Allah čuje) i sl., analogno imenu Abdullah, ne znajući da je ovo ispravno a ono nije. Ovu Knjigu, vječnu poslanicu, koju je donio Resulullah, sallallahu alejhi ve sellem, lahko ćemo razumjeti ako nam srca budu čista, a moć zapažanja jaka. Ima ljudi čija su srca zaposjele strasti, koji su se odali varljivim uživanjima ovoga svijeta, koji u srcu nose pjesme i puste želje. Na njihovim je srcima koprena. Razumiju poruke vulgarnih stihova, kojekakvih emisija, časopisa, kurseva, a časni Kur’an na razumiju, da Bog sačuva! Ko želi shvatiti poruke Knjige časne neka se pokaje Milostivom, neka donosi istigfar, neka moli za uputu i nadahnuće, i neka se ponizi pred Gospodarom, kao što je činio šejhul-islam Ibn Tejmijja, kada je stavljao glavu u prašinu, moleći: “Moj Allahu, Koji si poučio Ibrahima, pouči me! Moj Allahu, Koji si objasnio Sulejmanu, objasni mi!” Zamislite, imao je samo osam godina, a naša djeca, koja i klanjaju u tim godinama, ništa ne razumiju, a pogledajte šejhul-islama kako je radio i govorio. Za sebe je pripovijedao da “ponekad ne razumije značenje nekih riječi pa pročita njihovo objašnjenje u više od stotinu tefsira”. Još je govorio: “Allah, dželle šanuhu, pruža mi nove mogućnosti da razumijem časne ajete, razumijem čak i ono što još niko nije zapisao.” \n \n“…da biste razumjeli…” i to je poruka upućena onima koji imaju razuma. U tome je smislu Hasan el-Basri kazao: “Kur’an je Allahov govor, koji je uputio ljudima.” A neki pobožnjaci govorili su: “Primjer onoga koji razumije Kur’an jeste kao primjer čovjeka kome dođe pismo od kralja a on ima svjetiljku i, nakon što ga pročita prema svjetiljci, odgovori na njega, a onaj ko ne razumije Kur’an sliči čovjeku kome dođe pismo od kralja, ali on nema svjetiljku i ne može ga pročitati, pa ga to obespokoji te ga obuzme strah.” Razmisli o ovoj dvojici, i nemoj nipošto biti kao ovaj drugi. \n \n“Mi je objavljujemo…” Mi, niko drugi, nikakav pisac, niti kakav filozof. Svevišnji Allah ima pravo da Sebe veliča i hvali, jer On je, uistinu, Veliki i Hvaljeni. Nećeš vidjeti da iko osim Svemogućeg Allaha za sebe kaže: “Mi.” Zato, ti koji si ogrezao u mraku grijeha, o ti koji si nemaran prema islamu, potraži utočište kod Svemogućeg Allaha, vrati se Njemu, pokaj se. Samo je Svemogući Allah vječni vladar, ostali su vladari smrtnici; samo je On bogat, ostali su siromašni; sve će nestati, samo će On ostati: “Sve će, osim Njegovog lica, propasti! On će suditi, i Njemu ćete se povratiti!” Također: “Sve što je na Zemlji prolazno je, ostaje samo lice Gospodara tvoga, Veličanstvenog i Plemenitog…” Neka je hvaljen i uzvišen, mi Ga ne možemo pohvaliti bolje nego što je On Sebe pohvalio u suri El-Ihlas, otuda savjetujem da ovu suru što više učimo. Znam ljude koji je dnevno prouče po stotinu puta, neki i više od toga. \n \n“Mi je objavljujemo…” Muhammede, sallallahu alejhi ve sellem, o muslimani! Nakon Resulullaha, sallallahu alejhi ve sellem, napisane su brojne priče: Hiljadu i jedna noć, Priče mudraca Bude, ali više nisu popularne jer nemaju, niti su ikad imale, pravu vrijednost. One su dovele do toga da muslimani odlaze na Zapad da se obrazuju i da odgajaju djecu po njihovim “vrijednostima”; svoje porodice, supruge i porod podešavaju prema standardima Zapada. Allah ih uputio na Pravi put! Treba nam generacija koja će iskreno robovati Svevišnjem Allahu, koja će znati za prave vrijednosti i lijepo ponašanje, i prema tome se ravnati. Prekini s nemarom u kojem živiš, svoj dom ispuni Svjetlom, ako želiš uputu i nur. Sakupi porodicu i kazuj im o Jusufu, o Ibrahimu, o stanovnicima Pećine, o vlasnicima slonova… Izmišljene priče, koje su popularne u svijetu, negativno djeluju na vjeru i akaid. Do ruku mi je došla jedna takva knjiga, koja obeshrabruje i guši oslonac na Allaha, dželle šanuhu, dira u osjećaje, skrnavi čast, ohrabruje na činjenje zabranjenog, ismijava čednost, poziva u nemoral… \n \n“Mi tebi o najljepšim događajima kazujemo…” Zato se, muslimane, prođi drevnih izmišljenih priča, ostavi noćobdije! Čvrsto se drži Knjige, kojom nas je Svemogući Allah izbavio, i objavio je preko Džibrila, i slijedi Resulullaha, sallallahu alejhi ve sellem, kojim nas je On počastio. A kur’anska su kazivanja najpovjerljivija zbog tri razloga koja ćemo spomenuti. \n \nPrvo, njihov je izvor časna Knjiga, koju je objavio Sveznajući Allah, Jedan Jedini, preko povjerljivog Džibrila Resulullahu, sallallahu alejhi ve sellem, a to je najispravniji lanac. Otuda, ko prihvati Kur’an i sunnet, zbog toga lanca, sigurno će ući u Džennet. Šejhul-islam Ibn Tejmijja izjavio je sljedeće: “Sljedbenici hadisa, koji se povode za lancem: Resulullah, sallallahu alejhi ve sellem – Džibril – Svevišnji Allah imaju udjela u Allahovim riječima: ‘…i spomen na tebe visoko uzdigli!’ A filozofi imaju udjela u ajetu: ‘…onaj koji tebe mrzi sigurno će bez spomena ostati.’ Sljedbenici hadisa i Poslanikove, sallallahu alejhi ve sellem, prakse u rangu su ashaba, a filozofi i racionalisti u rangu licemjera za vrijeme Resulullaha, sallallahu alejhi ve sellem.” \n \nTakođer je izjavio: “Niko na Zemlji, osim Resulullaha, sallallahu alejhi ve sellem, nije na stopostotnoj istini; svako, osim njega, svoje mišljenje mora poduprijeti dokazom.” \n \nDrugo, u njima nema neistine niti pretjerivanja, a većina priča, na osnovu kojih njihovi autori dobijaju nagrade, izmišljena je. Zamislite, dijete dođe iz škole i izmisli priču, zatim je zapiše i dobije kojekakvu nagradu. Gdje je moral i odgoj, i gdje su principi i norme u vezi s pričom? Zaista su kur’anska kazivanja dovoljna, i nisu nam potrebne nikakve izmišljene priče, čiji su autori ljudi, slabići, štaviše nevjernici. Pred nama je kazivanje o Jusufu, o Ibrahimu, o Ademu, kazivanje o bedemima (u suri El-E‘raf). Imamo Knjigu od Allaha, oni nemaju; imamo historiju koja je dovoljna i Zapadnjacima. Čak, mnoge priče koje su osvojile Nobelovu nagradu, kao npr. priče Nedžiba Mahfuza, izmišljene su, nisu stvarne, ali su ipak dobile tu nagradu. \n \nTreće, u kur’anskim je kazivanjima korist, odgoj i upućivanje na istinu, a odvraćanje od laži, za razliku od izmišljenih priča, koje čovjeka izvode iz okvira stvarnosti, kao priče Hindavija i drugih, koji su toliko izašli iz okvira stvarnosti da ljudi, čitajući ih, obolijevaju od ružnih misli i priviđanja. Upozoravam da se takve priče ne čitaju niti da se prodaju. Savjetujem da se vratimo časnom Kur’anu, kazivanjima o vjerovjesnicima i životopisu ashaba, radijallahu anhum. \n \nNeki komentatori Kur’ana kažu da su se ashabi jednom prilikom iskupili kod Resulullaha, sallallahu alejhi ve sellem, i tražili od njega: “Allahov Poslaniče, postalo je monotono, možeš li nam šta kazati?”, pa je Svevišnji Allah objavio: “Mi tebi o najljepšim događajima kazujemo…” Ponovo su zatražili: “Allahov Poslaniče, možeš li nas posavjetovati?”, pa je objavljeno: “O ljudi, već vam je stigla poruka od Gospodara vašeg…” \n \nZbog čega je ummet poražen? Zbog čega nazadan? Zbog čega ovakva klonulost i bankrot? Imamo Knjigu, na osnovu koje je Resulullah, sallallahu alejhi ve sellem, pobjeđivao, na osnovu koje su pobjeđivali ashabi: kada su čvrsto držali do njenih principa, Allah, dželle šanuhu, uzdigao ih je i učinio uglednim i slavnim na Zemlji, mi smo je zapostavili, pa smo zaostali i poraženi. \n \nPoslušaj ovo kur’ansko kazivanje, koje nije kao naučna studija, već predstoji mu uvod, na kraju rezime, a cijelo kazivanje prožima slast i svjetlost koju će osjetiti onaj čije je srce čisto; zbog njega se ljudski razum zapanjuje, a oko suzi. Učenjaci kažu da se u jednom dobrom predanju navodi: “Kada bi Omer, radijallahu anhu, predvodio sabah-namaz i stigao do ajeta: ‘…a oči su mu bile pobijeljele od jada, bio je vrlo potišten’, ne bi mogao a da ne zaplače, pa bi i ostali muslimani plakali.” Omer, radijallahu anhu, mnogo je učio suru Jusuf. A Ebu Bekr, radijallahu anhu, koji ga je pretekao u vjerovanju, kada bi proučio: “Ja tugu svoju i jad svoj pred Allaha iznosim…” također bi plakao, a plakali bi i muslimani. Otuda su učenjaci rekli: “Onome koga zadesi nedaća, pa prouči suru Jusuf, Allah, dželle šanuhu, dat će lijep izlaz i obilnu opskrbu.” Ibn Džerir et-Taberi, na pitanje zašto je Svemogući Allah objavio kazivanje o Jusufu, alejhis-selam, i zašto je spomenuo grijeh kojem se Jusuf, alejhis-selam, mogao izložiti – odgovara: “Da bude uzor svakom čovjeku koga je zadesilo slično iskušenje: poteškoća ili nesreća, koji donose tegoban život.” \n \n“Objavljujući ti ovaj Kur’an, Mi tebi o najljepšim događajima kazujemo iako prije njega nisi doista ništa znao…” o onome što se prije događalo. Resulullah, sallallahu alejhi ve sellem, prije poslanstva nije imao znanje o tim događajima, a nakon što ga je Svevišnji Allah obdario poslanstvom, poučio ga je mnogim stvarima, i svako ko ne bude slijedio Resulullaha, sallallahu alejhi ve sellem, pripadat će nemarnim i zalutalim, onima koji će biti lišeni Allahove, dželle šanuhu, milosti. \n \nA sada možemo početi s kazivanjem o Jusufu, alejhis-selam, koji je odgajan u kući poslanstva. Dakle, njegovo je ime Jusuf b. Jakub b. Ishak b. Ibrahim, tj. riječ je o četiri poslanika uzastopno; Ishak i Ibrahim bili su njegovi preci. U hadisu se navodi: “Plemeniti, sin plemenitog je Jusuf b. Jakub b. Ishak b. Ibrahim.” Svemogući Allah htio je da Jusuf, alejhis-selam, bude poslanik, zato je dao da, kao dijete, prođe kroz određene kušnje, kako bi ga postupno pripremio za veliku misiju, poslanstvo. \n \nNaime, Jakub je imao dvanaest sinova. Jusuf, alejhis-selam, i Benjamin bili su od jedne, a ostalih deset od druge žene. Jusuf je bio najdraži Jakubu, jer je bio najpametniji, najrječitiji i najljepši (Jusuf, alejhis-selam, bio je toliko lijep da su žene rezale svoje ruke dok su pripremale voće, a da to i ne osjete, što se jasno zaključuje iz kur’anskog izraza katta‘ne; glagol s tešdidom nosi to značenje, za razliku od glagola bez tešdida: kata‘ne, govoreći da on nije čovjek, već je melek, ili dženetlija). Štaviše, Allah, dželle šanuhu, podijelio je ljepotu na dva dijela: jedan je dio dao Jusufu, alejhis-selam, a drugi je dio dao svim ljudima do Sudnjega dana. U tome je smislu Resulullah, sallallahu alejhi ve sellem, govorio: “Jusufu, alejhis-selam, dato je pola ukupne ljepote.” Ovo je zato jer Svevišnji Allah odlikuje poslanike jedne nad drugima. Naprimjer, Davudu, alejhis-selam, dao je takav glas da su ptice u jatima dolazile, životinje zastajale, a ljude, kada bi slušali kako uči Zebur, plijenio je njime, dok je Resulullahu, sallallahu alejhi ve sellem, najboljem vjerovjesniku, dao el-mekamul-mahmud, hvale dostojno mjesto, i odlikovao ga nad ostalim vjerovjesnicima brojnim drugim odlikama. \n \nDakle, kod Jakuba, alejhis-selam, prevladavala je ljubav prema Jusufu, alejhis-selam, nad ostalim sinovima: njega je grlio, zabavljao se s njim, ljubio ga, vodio na musalu… Sve su to Jusufova, alejhis-selam, braća pomno pratila, i to je mnogo utjecalo na njih. \n \nUčenjaci kažu da je dječak Jusuf zaspao jedne noći i usnio veliki san. Neki tvrde da je to bilo u noći Lejletul-kadr. Drugi to, opet, osporavaju obrazlažući da je Lejletul-kadr dat Resulullahu, sallallahu alejhi ve sellem, ali ne i poslanicima prije njega. Neki kažu da je to bila noć uoči petka, a nije ni važno, nas se tiče to da je dječak usnio san i otišao svom ocu, rekavši mu: “O oče moj, sanjao sam jedanaest zvijezda, i Sunce i Mjesec, i u snu sam ih vidio kako mi se pokloniše”, oče moj, sanjao sam kako su jedanaest zvijezda, i Sunce i Mjesec sišli s neba i poklonili mi se. Velikog li sna i blistave li budućnosti! (Jedanaest zvijezda simbolizira jedanaestero njegove braće, a Sunce i Mjesec – Jusufove roditelje.) Jakub, alejhis-selam, shvatio je o čemu se radi, jer je izvrsno tumačio snove, pa ga upozori: “O sinko moj, ne kazuj svoga sna braći svojoj, da ti ne učine kakvu pakost (kejd)…”, jer je to zaista velik i konstruktivan san, radosna i zapanjujuća vijest. Učenjaci kažu da je u korist čovjeku da lijep san ne kazuje svakom, jer neki su ljudi skloni zavidnosti; blagodati kojima je počašćen, čovjek treba sakriti, osim od onoga koga voli. \n \nU Kur’anu se spominje riječ kejd i u suri Et-Tarik, gdje Svevišnji Allah kaže da nevjernicima plete spletke. Također kaže da je pleo spletke u Jusufovu, alejhis-selam, korist, a protiv njegovih neprijatelja. Spletka je potajno i perfidno djelovanje da se nekome nanese zlo i da se dovede u nepriliku, i ne čini se javno. Velike su lukavstva i spletke žena. One, uglavnom, dobro vladaju tom tehnikom, osim kada se radi o onim ženama koje je Svevišnji Allah od toga sačuvao. \n \nKao da je Jakub, alejhis-selam, želio upozoriti Jusufa: prići će ti odakle se ne budeš nadao – ili će te kidnapirati, ili će te oklevetati kod ljudi, ili će te bojkotirati… Zatim mu se izvinio zbog toga rekavši da je to ljudska priroda od kada je Allah, dželle šanuhu, stvorio nebesa i Zemlju, i da svaki čovjek zavidi, osim onih koje je Svemogući Allah toga sačuvao, i da su ljudi sebični kada je riječ o dobru i blagodatima. \n \n“…šejtan je doista čovjeku otvoreni neprijatelj”, tj. zavidnost potiče od šejtana, on ih je na to naveo i lažnu im nadu ulio, a tvoja braća nisu takva, oni su izuzetno dobri ljudi. Tako šejtan sije smutnju između braće i voljenih osoba, pa ga se pričuvajte i vodite borbu protiv njega Božijim oružjem: zikrullahom, pokornošću, slijeđenjem Resulullaha, sallallahu alejhi ve sellem, i skrušenim namazom. Jakubova, alejhis-selam, poruka sinu bila je: ako sakriješ san od svoje braće, ako budeš tražio pomoć od Svemogućeg Allaha – nadaj se dobru, i On će te odabrati između ljudi i obdariti poslanstvom kao što je mene obdario i tvoje pretke, Ishaka i Ibrahima, a Allah, dželle šanuhu, odabire onoga koga hoće. Ako Mu budeš pokoran, učinit će te Svojim štićenikom, a to je najveći položaj na ovome svijetu. Zato se potrudi da stekneš status dobrog i iskrenog roba: “I neka se ničega ne boje i ni za čim nek ne tuguju Allahovi štićenici…” \n \n“I, eto tako, Gospodar će tvoj tebe odabrati, i tumačenju te snova naučiti…”, prema nekim komentatorima: “Naučit će te poslanstvu, ili tumačenju nekih snova, ili će ti dati korisno znanje”; a sve je to i postigao: “Gospodaru moj, Ti si mi dao dio vlasti i naučio me tumačenju nekih snova! Stvoritelju nebesa i Zemlje, Ti si zaštitnik moj i na ovom i na onom svijetu…” U čemu se, onda, ogleda sigurnost u riječima: “…daj da umrem kao musliman i pridruži me onima koji su dobri!” Zaista, Svemogući Allah naučio ga je tumačenju snova, pa je prvo tumačio snove, te mu dao vlast, pa je vladao Misirom, pa ga učinio poslanikom, da ljude poučava dobru; upotpunio je Svoju blagodat prema njemu, jer On Svoju blagodat upotpunjuje prema kome hoće. Onome kome Svemogući Allah da Svoje blagodati, i na tome ga usmrti, ukazana je velika milost: “Sada sam vam vjeru vašu usavršio i blagodat Svoju prema vama upotpunio i zadovoljan sam da vam islam bude vjera.” \n \n“…i Svoju blagodat prema tebi upotpuniti…”, tj. Njegova će te blagodat stalno pratiti, neće nestajati do Sudnjega dana. A najveća Allahova, dželle šanuhu, blagodat prema čovjeku jeste da ga podrži na putu islama, na putu obožavanja samo Njega, sve dok ne sretne Milostivog Allaha. Zatim mu je Jakub, alejhis-selam, objasnio da je Svevišnji Allah i njegove pretke, Jakuba, Ishaka i Ibrahima, obasuo blagodatima: “…i milošću Svojom tebe i Jakubovu porodicu obasuti, kao što je prije obasuo pretke tvoje…” i cijelu Jakubovu porodicu, a ako ti budeš obasut blagodatima, onda je cijela naša porodica počašćena poslanstvom. Ibrahim, alejhis-selam, spomenut je prije Ishaka, iako mu je on, Ibrahim, otac – zbog vrijednosti. \n \n“…kao što je prije obasuo pretke tvoje, Ibrahima i Ishaka…” Ibrahim je obasut milošću tako što ga je Svemogući Allah uzeo za prijatelja, ali je uzeo za prijatelja i Resulullaha, sallallahu alejhi ve sellem. Brojne su počasti kojima je odlikovan Ibrahim, alejhis-selam: Svevišnji Allah uzeo ga je za prijatelja, Ibrahim, alejhis-selam, primao je goste, porazbijao kipove… Neka je Svemogući Allah njime zadovoljan. \n \n“…kao što je prije obasuo pretke (očeve) tvoje…” Ovaj ajet dokaz je da je djed na rangu oca u pogledu položaja, časti i nasljednog prava kada otac umre prije djeda. \n \n“Gospodar tvoj, zaista, sve zna i mudar je”, zna ko zaslužuje počasti, a mudar je u smislu upotpunjavanja blagodati, stavljajući stvari na njihova mjesta. On apsolutno zna, neznanje Mu je strano; apsolutno je mudar, besmislenost Mu je strana. \n \nRezime: Jakub, alejhis-selam, oporučuje i upozorava svoga sina Jusufa: sinko, pripazi, posrijedi je Allahova blagodat i dobro koje ti On želi. Raduj se, On će te obdariti, postat ćeš poslanik i vladar, bit ćeš počašćen, imat ćeš Božiju uputu, ali pripazi se i svojoj braći ne govori svoga sna, jer, ako im ispričaš, oni će ti veliku pakost nanijeti, mnogo će te izmoriti, a sve je, opet, u skladu s Allahovom, dželle šanuhu, odredbom."
    },
    {
      "Velika zavjera": "Ali, nevino dijete obavještava svoju braću o snu koji je sanjalo. (Neki učenjaci kažu da su njegova braća bili vjerovjesnici, a drugi tvrde da su poslanstvo primili kasnije.) Zavjera počinje kada su vidjeli s kakvom se pažnjom njihov otac Jakub, alejhis-selam, odnosi prema Jusufu, najljepšem, najbistroumnijem, najrječitijem, grleći ga, pitajući za njega, vodeći ga na musalu… Njih deseterica vide tu pažnju, u isto vrijeme osjećajući kako ih otac zapostavlja, što im nalaže: velika se spletka mora iskovati, zavjera protiv dobrog dječaka mora se pripremiti! Ali, ko njega čuva?! Čuva ga Svevišnji Allah. Znaj, ako je Allah, dželle šanuhu, na tvojoj strani, ne boj se, ma koliko ljudi učestvovalo u zavjeri, ma kakve spletke kovali. Resulullah, sallallahu alejhi ve sellem, savjetovao je Ibn Abbasa, radijallahu anhu: “Pazi na Allaha, On će na tebe paziti; pazi na Allaha, naći ćeš Ga ispred sebe; znaj za Njega u blagostanju, On će za tebe znati u teškoći. Znaj, kada bi se cijeli svijet sakupio da ti pribavi kakvu korist, neće ti pribaviti osim ono što je Allah već odredio, a kada bi se sakupili da ti kakvu pakost učine, neće ti moći nauditi osim onoliko koliko je Allah već odredio; pera su podignuta, a listovi su se osušili.” \n \nEto, dječaka Jusufa čuvat će Svemogući Allah; on neće imati čuvare, ni oca, ni braću koji bi ga osnažili, ali Allahovo će ga oko pratiti i čuvati, da postane vjerovjesnik, da prenese Allahovu poslanicu ljudima, da postane vladar. \n \n“U Jusufu i braći njegovoj nalaze se pouke za sve koji se raspituju”, tj. nalaze se očita znamenja ljudima koji se raspituju o tom čudnom kazivanju, jer Kur’an kazuje i iznosi jasne dokaze; ovo je, uistinu, najljepše kazivanje. Čudi to što su medinski jevreji, Allah ih prokleo, sugerirali mnogobošcima u Meki da traže od Resulullaha, sallallahu alejhi ve sellem, vijesti o Jusufu, alejhis-selam, tim prije što mnogobošci nisu imali nikakvu nebesku knjigu, pa nisu znali ništa ni o Jusufu, ni o Musau, ni o Isau. Kao da su im govorili: “Izazovite Muhammeda. Ako je poslanik, on će vas izvijestiti o tome.” Kurejšije, koji nisu poznavali ništa drugo osim putovanja zimi i ljeti, čuvari deva i brava, prodavači grožđica i hurmi, po instrukcijama jevreja, pitali su u vezi s dječakom u Palestini koji se izgubio od oca, vjerovjesnika, i otišao u Misir, gdje je kasnije i sam postao vjerovjesnik i vladar, pa ga je otac pronašao. Resulullah, sallallahu alejhi ve sellem, odgovora da će ih obavijestiti sutra, a u međuvremenu nije otišao ni u kakvu javnu biblioteku, nije kontaktirao nikakvog pisca, nije pitao učenjake…, već je nepismeni Vjerovjesnik, sallallahu alejhi ve sellem, koji je poslan da oslobodi ovaj svijet, da ljude izvede iz tmine na svjetlo, da obznani riječ tevhida: la ilahe illallah, koji nije studirao na nekom univerzitetu – obratio se Svemogućem Allahu: “Moj Allahu, pouči me, kako me ljudi ne bi u laž utjerali!” I, doista, Džibril mu sutradan donosi cijelu suru Jusuf, jednu od rijetkih koje su objavljene odjednom; bilo je sura koje su objavljene u deset navrata, ali ova je, sa svom svojom snagom, svjetlošću, rječitošću i nadnaravnošću, objavljena odjednom. Ni jedno njeno slovo nije izostalo, ni jedna riječ nije zaboravljena, ni jedna rečenica nije na pogrešnom mjestu. Resulullah, sallallahu alejhi ve sellem, pred njima uči suru Jusuf, a oni je prenose jevrejima. Kada su je čuli, zakleli su se Allahom da Resulullah, sallallahu alejhi ve sellem, nije dodao ni oduzeo ni jednu riječ, ali nisu prihvatili islam. Zašto? Zato što ih je obuzela bolest Jusufove braće, zavidnost. Allah, dželle šanuhu, o jevrejima kaže: “…i kada im dolazi ono što im je poznato…” Čitali su u svojim knjigama, oni, podli Jevreji, da će vjerovjesnik Muhammed biti Arap: “…i kada im dolazi ono što im je poznato, oni u to neće da vjeruju”, a odgovor na takvo ponašanje jesu Allahove, dželle šanuhu, riječi: “…i neka za to stigne nevjernike Allahovo prokletstvo!”, tj. neka Allahovo prokletstvo stigne one koji taje istinu, koji izmišljaju dokaze, koji poriču jasne argumente nakon što su ih saznali. \n \nDakle, zavjera počinje. Sastaju se. Šejtan im daje instrukcije. A Jakub i Jusuf ni za šta ne znaju. Najstariji od njih reče: “Jusuf i brat njegov draži su našem ocu od nas, a nas je čitava skupina…” jer je deset više od dvojice. Svi smo njegovi sinovi, pa, kako našeg brata Jusufa može voljeti više od nas, njemu pridavati najviše pažnje, a nas zapostavljati, zašto tako čini? Neki učenjaci kažu: “Niko nikada nije zavidio toliko na ljubavi koliko su oni njemu zavidjeli.” Ljubav je Allahova, dželle šanuhu, blagodat. U Sahihu je zabilježen hadis: “Kada Allah zavoli nekog čovjeka, pozove Džibrila: ‘Ja volim toga i toga’, spomenuvši njegovo ime, ‘Džibrile, voli toga i toga, u tome i tome gradu, u tome i tome kvartu!’ Džibril ga zavoli, jer ga je zavolio Allah. Zatim Džibril dovikne stanovnicima nebesa: ‘Allah voli toga i toga, ne zbog njegovog porijekla, niti imetka, već zbog bogobojaznosti, iskrenosti, dobrote i pobožnosti.’ Zatim bude prihvaćen na Zemlji.” Da je Jakub, alejhis-selam, volio Jusufa i Benjamina više od njih – dobro su znali i često spominjali. To ih je boljelo zbog dvije pojedinosti: prvo, bili su sinovi jednog oca; i, drugo, davao je prednost dvojici nad desetericom, a većina je uvijek korisnija. Zato su kazali: “Naš je otac, zaista, u velikoj zabludi.” A je li Jakub, alejhis-selam, vjerovjesnik, bio u zabludi?! U vezi s tim, učenjaci kažu: “Time nisu mislili reći da je zabluđen spram vjere; ta, on je vjerovjesnik, već spram vođenja porodice, i da je njegov odnos pristran, jer kako može preferirati manjinu nad većinom; zar otac može praviti razliku između svoje djece?!” Hasan el-Basri plakao bi kada bi čitao suru Jusuf. Govorio bi: “Nema istinskog boga osim Allaha… Koliko su samo grijeha počinili: digli su se protiv oca, rastužili ga, uzeli brata kao zarobljenika, bacili ga u bunar, potom slagali ocu u vezi s tim itd., pa su, na kraju, zatražili od oca da moli Najplemenitijeg i Najmilostivijeg, Jednog Jedinog, da im oprosti.” \n \n“Ubijte Jusufa ili ga u kakav predio ostavite…”, reče jedan od njih. Pogledajte kako zavist može dovesti čak i do namjere o ubistvu onoga kome se zavidi. Možeš sve ljude zadovoljiti osim zavidnika, njega zadovoljava samo to da nestane tvoje blagodati. Zato nam je naređeno da tražimo utočište od zavidnika. Naš Allahu, zaštiti nas zla zavidnika. Predložili su: “…ili ga ubijte ili u kakav dalek predio ostavite. Ima samo dvanaest godina, ako ode samo nekoliko kilometara od kuće, neće se znati vratiti. Jusuf definitivno mora nestati iz kuće.” A zar će se Jakub, alejhis-selam, njima okrenuti ako mu pokažu neposlušnost, unište sina, ostave ga u mučnom životu i tolikoj tugi da će plakati i gristi usne želeći se oduprijeti, ali neće moći, pa će reći: “Ja tugu svoju i jad svoj pred Allaha iznosim, a od Allaha znam ono što vi ne znate.” Učenjaci kažu da ne postoji veća ljubav od ljubavi oca prema sinu, kada mu pridaje pažnju, i tada postane kao dijete koje zavoli majku, ili još više. \n \nRekli su, pogrešno misleći: “…otac vaš će se vama okrenuti…”, a kako će ih prihvatiti nakon tako ružnog čina? \n \n“…i poslije toga ćete dobri ljudi biti”, tj. nakon što završimo s Jusufom i Benjaminom, ostalo je lahko. Bit ćemo pokorni Allahu, dželle šanuhu, i molit ćemo Ga za oprost, jer On je milostiv i mnogo prašta, a ocu ćemo donijeti logično opravdanje: pojeo ga vuk. Eto, nesreća, neposlušnost prema ocu, ubistvo, i ništa više, a: “…poslije toga ćete dobri ljudi biti.” Komentatori kažu: “To je bila njihova nada, nada u Svevišnjeg Allaha, i dokaz da su još bili iskreni vjernici, iz čega se zaključuje da čovjek, musliman, ma koliki bili njegovi grijesi, mora lijepo misliti o Allahu, dželle šanuhu.” Dakle, najstariji među njima predložio je da ga ubiju, a drugi se nadovezao isključujući taj prijedlog: “…ili ga u kakav predio ostavite…”, a ovdje vidimo da Kur’an ne pridaje pažnju imenima, otuda, neki tvrde da je to predložio Benjamin, a drugi kažu da je to bio Jehuda. Nas zanima da je to rečeno, a nije nam bitno ko je to rekao, i u tome je poenta. \n \n“Ako baš hoćete nešto da učinite, onda Jusufa ne ubijte…”, reče jedan od njih, jer je ubistvo neoprostiv grijeh, ako ga ubijemo, njegova će krv biti biti osvećena ma koliko mi to ne željeli, Allah, dželle šanuhu, dat će da istina izađe na vidjelo, jednog dana, na mjestu zločina ostat će tragovi i pokazatelji da smo mi ubice, i Jakub, alejhis-selam, će, nakon određenog vremena, otkriti da je Jusuf ubijen: ubistvo je rigorozna kazna, a on je, ipak, naš brat. Ovaj je bio najmilostiviji među njima, zatraživši da se kazna ublaži, tj. da se, umjesto ubistva, Jusuf, alejhis-selam, protjera iz zemlje. \n \n“Ako baš hoćete nešto da učinite, onda Jusufa ne ubijte, već ga na dno nekog bunara bacite…”, tj. u bunar čiji su zidovi od zemlje, ne zidani, daleko od ljudi, kako ne bi mogao izaći. Hvaljen neka je Allah, pogledajte na šta ih je zavist navela! Svoga brata bacaju u bunar, u mrkloj noći, među vukove i kojekakvu divljač, daleko od roditeljâ i prijateljâ, bez hrane i vode, ili s vrlo malo vode. Nakon što su sve to isplanirali, ostalo je da odvedu brata, bace ga u bunar i prerežu uže, ali nisu mogli prekinuti vezu sa Svemogućim Allahom; ljudske se veze mogu prekinuti, ali veza sa Živim i Vječnim ne kida se, a dječak će, odmah nakon što ga bace u bunar, uspostaviti vezu sa Njim, dželle šanuhu. \n \n“…uzet će ga kakav karavan…”, tj. valjda će naići kakav karavan i uzeti ga. Jer da je velik, ne bi mu mogli ništa, branio bi se, a ovako se neće moći oduprijeti, neće znati šta ga čeka, a, nadasve, njegov otac o svemu neće ništa saznati. Nadali su se da će se odmoriti kada nestane nevinog mališana, koji im nikada nikakvu pakost nije nanio, a zbog koga ih je boljela glava. \n \n“…ako baš hoćete nešto da učinite”, tj. jer vas je deseterica i svi ga se želite osloboditi, i nijedan od vas ne kaže da ga pomilujemo, da ga poštedimo, podvajate se samo u načinu izvršenja zločina. Jedni traže pogubljenje, a drugi da se nevino dijete protjera i udalji od oca. Tako su postigli dogovor da ga bace u bunar, misleći da postupaju ispravno, a griješili su. \n \nSavjetovanje je zaključeno: Jusufa otjerati i udaljiti iz Palestine, ostaviti ga u najdaljem mjestu kroz koje prolaze putnici, da ga njegov otac nikada ne pronađe. \n \nOdlaze kod Jakuba, neporočni, smireni, da od njeg izmame dijete, jer ga odvodi na musalu, danonoćno je s njime. Neki su učenjaci kazali da bi Jakub, alejhis-selam, kada bi zatražio hranu i piće, uzeo i svoj i Jusufov dio, pa bi ga grlio govoreći: “U njemu osjetim džennetski miris.” \n \nDolaze kod njega i govore: “O oče naš, zašto sumnjaš u naša osjećanja prema Jusufu?” Prigovarali su mu: “Ti uvijek sumnjaš u nas, a nikada mu nikakvo zlo nismo nanijeli. Zašto ga ne pustiš s nama?! Nikada ne sjedi s nama, ne spava s nama, na jede s nama… Oče naš, mi smo njegova braća, znaš da smo iskreni prema njemu, i povjerljivi! Zašto ne dopustiš da pođe s nama u igru, da uživa u prirodi!” \n \n“Mi mu zaista želimo dobro…”, tj. volimo ga, želimo da se igra s nama, pazimo ga ovdje, a i tamo ćemo, pa, zašto se plašiš?! Pogledajte kakve su samo dirljive riječi birali: “Otac poput tebe ne sumnja u svoju djecu! Oče, boj se Allaha, svi smo tvoji sinovi!” Počeli su tražiti: “Pošalji ga sutra s nama da se razonodi i igra, dijete ima pravo na igru, a mi ćemo ga čuvati.” (I naš Šerijat, također, regulira dječiju igru. U tome je smislu Sufjan es-Sevri govorio: “Igraj se s djetetom do sedme godine, odgajaj do sedme i druži se s njim do sedme, pa praktično pogledaj šta si radio.” A Resulullah, sallallahu alejhi ve sellem, kaže: “Odgajajte svoju djecu; od sedam godina im naređujte da obavljaju namaz, a kada navrše deset, na to ih natjerajte.”) \n \nJakub, alejhis-selam, nije isključivao Jusufov odlazak s braćom radi igre, iako to nije želio; bojao se za njega, pa su oni potvrdili: “…mi ćemo ga, sigurno, čuvati”, tj. uživat će igrajući se, a mi ćemo ga čuvati. U prilog im je išlo i sljedeće: “Ali, Allah je najbolji čuvar i On je najmilostiviji”, tj. ne boj se, pouzdaj se u Allaha. Neki učenjaci kažu: “U ajetu je spomenuta riječ hifz, čuvanje, koja znači: iskrenost i nevaranje, a ovdje znači: čuvanje u odlasku i povratku, dakle, iskrena namjera i istinsko čuvanje.” \n \nJakub, alejhis-selam, odgovara: “Bit će mi doista žao ako ga odvedete…”, tj. ne mogu podnijeti njegovu odsutnost, ražalostit ću se i zabrinuti ako on pođe s vama. Sve što je njegova ljubav i privrženost prema Jusufu bila veća, njihova je zavist bila gora. U nekim tefsirima navodi se da je Jakub, alejhis-selam, sanjao kako stoji na nekom brdu, a u podnožju Jusuf plače i doziva ga; oko njega deset vukova, koji simboliziraju desetoro njegove braće. Kada je svanulo, zatražiše od Jakuba, alejhis-selam, da pusti Jusufa s njima, pa on odgovori: “Bojim se da ga vuk ne pojede!” Iz svoje velike ljubaznosti nije rekao: “Bojim se za njega od vas.” Jer, da ih je optužio za bilo šta, oni bi se tada otvoreno izjasnili kao neprijatelji. \n \nRiječi: “…a plašim se da ga vuk ne pojede kada vi na njega ne budete pazili”, izdvajaju vuka zbog toga što su Arapi sve divlje zvijeri: leoparda, risa i lava, nazivali vukom. A prema mišljenju nekih, vuka je izdvojio zato što je lukav i veoma podmukao; budući da ima malo tijelo, neće napasti direktno, već se podmuklo i krišom prikrada, te napada s leđa. El-Džahiz, u djelu El-Hajevan, kaže da vuk spava s jednim otvorenim okom. Otuda su lav i leopard bolji od vuka, koji je podao i prljav. A sve to ukazuje na to da je Jusuf bio još nejak; da je bio veći i jači, branio bi se od zvijeri. \n \nJakub, alejhis-selam, nije optuživao Jusufovu braću, a ne znavši da su ustvari oni – vukovi. I oni, Allah im oprostio, pribjegavaju vučijem lukavstvu. Kao da je rekao: vi ćete se igrati i razgovarati, zaboravit ćete dijete koje posebno pazim. Njihova se pakost povećava. Situacija nalaže da se tvrdo zakunu. \n \nRazgovor još nije završen: “Kako će ga vuk pojesti, a nas ovoliko! Mi bismo tada bili zaista izgubljeni”, tj. nas je deseterica, snažnih i hrabrih mladića, pa ako bi ga vuk uspio pojesti, a nas ovoliko, tada bismo doista bili izgubljeni, nemoćni, bili bismo neljudi! Kako možeš takvo nešto reći! Allah ti oprostio! Svoj su zahtjev opravdavali time što im on treba dati dječaka i nema pravo u njih sumnjati; zbilja, kako vuk može nadvladati deset heroja i uzeti dječaka! \n \nJakub, alejhis-selam, konačno se slaže s njima, smiruje se i daje dijete da izjutra pođe na dugo očekivani izlet. Otac se oprašta od sina sa suzama u očima, a od njih uzima tvrde zakletve Allahom da će se bojati Svevišnjeg Allaha kada se radi o Jusufu. Predaje im dio svoga srca i traži od njih da dobro paze na njega, ne naslućujući da su mu oni veliku pakost pripremili. Otac ostaje uplakan. Čeka da se vrate. \n \nUčenjaci su kazali: “Kada su krenuli, dok je Jakub, alejhis-selam, bio prisutan i vidio ih, ljubili su Jusufa i govorili mu: ‘Brate naš, ne boj se, mi smo uz tebe’, a kada su zamakli za brdo, počeli su pljuvati na njega, jedan ga je vukao, drugi vezao, jedan govorio: ‘Hajde, brže’, što je otprilike i značenje kur’anskih ajeta, jer Kur’an je na arapskom jeziku; poenta je u značenju i smislu.” \n \nUdaljavaju se od kuće. Gone stoku sa sobom. Žele izvršiti plan. Pada mrak. Odvode ga do prethodno odabranog bunara i spuštaju, a on plače i moli: “Braćo moja, bojte se Allaha, održite obećanje dato ocu, molim vas!” Odgovaraju: “Ostavite nas na miru, ti i tvoj otac, koji nas je zapostavio zbog tebe, nije bio pravedan, ti si nas razdvojio, zbog tebe nas otac mrzi…” Dijete visi na užetu. (Kako su ljudi jadni kada se prepuste zavidnosti: nepravedni su prema onome kome zavide, zaboravljaju njegove dobre osobine, drže ga novotarom, zabluđenim, grešnikom, ljude upozoravaju na njega iz neprijateljstva, nepravedno.) Jusuf stiže na dno. Do kamena. Vode nema. Oni prekidaju uže, ali ne i Jusufovu vezu sa Veličanstvenim i Plemenitim. Ona ostaje. \n \nSpustili su ga u akšamsko vrijeme. Tada mu Allah objavljuje: “Ja sam s tobom, Jusufe!” I to je poseban me‘ijjet (društvo, pratnja), koji ehli-sunnet tumači kao “Allahovo čuvanje čovjeka”, tj. ako je On, dželle šanuhu, s čovjekom, ne treba se bojati ničega i nikoga. \n \nImam Et-Tenuhi i neki drugi učenjaci u historijskim djelima spomenuli su Jusufovu, alejhis-selam, dovu kada je bačen u bunar: “Moj Gospodaru, u ovoj sam noći sâm, usamljen, moj Gospodaru, oko mene je pusto, moj Gospodaru, zaboravljen sam.” Na to mu je Svemogući Allah odgovorio: “Sâm je onaj s kim nisam Ja, usamljen je onaj čiji Ja nisam prijatelj, siromašan je onaj kome ne dam Ja, gladan je onaj koga ne hranim Ja. Jusufe, tako mi Moga ponosa i uzvišenosti, Moje mi plemenitosti, veličine, slave i vječnosti, Ja ću ti pomoći protiv njih, i ti ćeš ih obavijestiti o onome šta su uradili, čak i nakon određenog vremena, lijep završetak čeka tebe, učinit ću te poslanikom, dat ću ti vlast, a oni će ti doći pokorni i ponizni.” Tada se smiri, srce poče ujednačenije kucati, misli se središe. Te je noći prespavao na kamenu, a zaspao je zato što se obratio Živom i Vječnom."
    },
    {
      "\"Oni su zamke pleli, pa je i Allah njima zamke pleo\"": "Konačno ga bacaju u bunar i režu uže. Tamo ostaju  do tame. “Noć je pogodnija za zločin”, kažu Arapi. Nadaju se da će to moći kamuflirati pred ocem, da mu se neće objasniti šta je zaista bilo. Jusufovu košulju, koju su prethodno skinuli, okrvavit će krvlju ovce koju su zaklali, i donijeti opravdanje koje ne bi prihvatio ni običan čovjek, a kamoli vjerovjesnik, kome je Svemogući Allah dao da zna neke nepoznate stvari (gajb). \n \n“I uvečer dođoše ocu svome plačući…”, tj. nisu došli ujutro, ni u podne, ni u ikindijsko vrijeme, već uvečer, jer je noć pogodna za kamuflažu i poturanje lažnih dokaza, noću se ljudska rabota ne vidi: vuk napada tada, lopovi polaze u krađu. Dolaze. Otac, dobri starac, sjedi u kući. Čeka dijete koje mu je od srca otpalo. Ulaze u kuću. Plaču. (Ali, iskreni plač razlikuje se od lažnog. I Allahovi, dželle šanuhu, štićenici, na čijem je čelu Resulullah, sallallahu alejhi ve sellem, od iskrenih najiskreniji, plakali su, ali iz srca. Poslanikove, sallallahu alejhi ve sellem, oči suzile bi na dženazi, plakao bi kada bi mu neko učio Kur’an, plakao bi na minberu držeći vaz. U tome su ga slijedili ashabi, radijallahu anhum. Neki od njih plakali su toliko da se na njima vidno osjetila tjeskoba od toga. A ima i ljudi koji plaču pretvarajući se, radi ovosvjetske koristi.) \n \nSjedaju ispred oca. Kao dokaz da su iskreni, pokazuju Jusufovu, alejhis-selam, košulju: vuk je pojeo Jusufa a ostavio košulju pa smo je, evo, donijeli. Jesu je okrvavili, ali su je zaboravili pocijepati; da bi vuk pojeo čovjeka, mora mu prvo pocijepati odjeću. Jakub, alejhis-selam, uzima košulju. Gleda u nju, gleda u njihove lažne suze, a Sveznajući Allah mu je dao da zna stvarnost i da mu ništa ne mogu sakriti. \n \n“Oče naš, bili smo otišli da se trkamo (nestebik), a Jusufa smo ostavili kod naših stvari, pa ga je vuk pojeo. A ti nam nećeš vjerovati, iako istinu govorimo”, dogovaraju se, sva deseterica, da kažu: “Oče, poslušaj kako se sve dogodilo, ni naslutili nismo da će se dogoditi nesreća. Poveli smo našeg dragog brata da se s nama igra i razonodi. Ostavili smo ga kod naših stvari, odjeće, a mi otišli da se trkamo.” Učenjaci su riječ nestebik protumačili na različite načine. Neki kažu da se radilo o takmičenju u bacanju strijela, jedni tvrde da se radilo o klasičnoj trci, a drugi, opet, vele da se radilo o nadmetanju u lovu. Ibnul-Dževzi u djelu Zadul-mujesser tvrdi: “Iz spoljašnjeg značenja ajeta zaključuje se da se radilo o klasičnom trkanju koje je Resulullahov, sallallahu alejhi ve sellem, sunnet. Poslanik, sallallahu alejhi ve sellem, trkao se s Aišom, radijallahu anha, kako je zabilježeno u hadiskim zbirkama.” \n \nJakub, alejhis-selam, progovara prvi: “Bojim se da ga je vuk pojeo”, pa pomisliše: “Evo izlaza, o oče naš…” A poznato je da se lažljivac sam opovrgava, jer ni sam nije uvjeren u ono šta govori: uvijek sumnja u sebe. \n \nNa to dodaju: “Oče, ti nam nećeš vjerovati, iako istinu govorimo, i strahujemo da nećeš prihvatiti naše opravdanje, okrvavljenu košulju, ali šta možemo sada učiniti, vuk ga je pojeo?” \n \n“I donesoše košulju njegovu lažnom krvlju okrvavljenu…” Ibn Abbas, radijallahu anhu, tumačeći Allahove, dželle šanuhu, riječi: “…lažnom krvlju okrvavljenu…” kaže da je to bila “zgrušana krv”. Ispravno je da to nije bila Jusufova, već krv ovce; krv i košulja svjedoče da je posrijedi laž. \n \n“U vašim dušama ponikla je zla misao…” odgovara Jakub, alejhis-selam, tj. Boga mi, u vama je ponikla zla misao, šejtan vam je uljepšao grijeh i ljubav prema ovome svijetu, pa ste, čineći nepokornost meni a nepravdu prema Jusufu, alejhis-selam, poremetili red na Zemlji. Stvarnost je to što ste se osmjelili na takvo nešta, slušajući svoje duše koje su vas navratile na zlo. To je zla duša koja navraća na zlo i grijehe, a odvraća od dobra. \n \n(A duše se dijele na tri skupine. Prva duša je ona koja naređuje zlo, i to je duša grešnika, koji zna samo za zlo: ne obavlja namaze, radi zlo, čini grijehe; čestitost, pokornost, dobro, lijepo ponašanje, skromnost, udjeljivanje milostinje – sve to strano joj je. Allahu se utječemo od takve duše: “…zaista je duša sklona zlu, osim one kojoj se Gospodar moj smiluje.” Druga je ona duša koja samu sebe kori, to je ona u kojoj ima i dobra i zla; kada uradi zlo, kori sebe. Hasan el-Basri kaže: “Vidjet ćeš da je moja duša ona koja samu sebe kori: ‘Zašto si ono rekao, zašto si onako postupio!’” I, treća, smirena duša, to je ona koja je upila dobro, čini dobro i samo to traži: “A ti, o dušo smirena, vrati se Gospodaru svome zadovoljna, a i On tobom zadovoljan, pa uđi među robove Moje, i uđi u Džennet moj!”) \n \nPoslušajte odgovor vjerovjesnika: “…i ja se neću jadati (sabrun džemil)…”, ovu ću nesreću primiti s mnogo strpljenja. Riječi sabrun džemil trebaju biti moto i transparent svakog muslimana u teškoći, nedaći, iskušenju, a nakon što kaže: “Inna lillahi ve inna ilejhi radžiun (mi smo Allahovi i Njemu ćemo se vratiti).” \n \nJer, šta ustvari može učiniti oronuli starac? Hoće li iznuđivati od njih odgovor, tražiti svoga sina u pustinji? Nije mu preostalo ništa drugo osim da izgovori: “Neću se jadati.” A istinski se strpiti znači ne žaliti se nikome, niti jadikovati: “Ja tugu svoju i jad svoj pred Allaha iznosim…”, tj. neću svoj problem i tugu iznijeti pred čovjekom, stvorenjem kao ja, čovjek je izvor slabosti, potrebe i siromaštva, već to iznosim pred Jakog, Vladara, Svemoćnog, Onoga Koji upravlja, nema istinskog božanstva osim Njega. \n \nŠejhul-islam Ibn Tejmijja, govoreći o stilu Kur’ana, kaže: “Kur’an govori o izbjegavanju na prikladan način, velikom strpljenju i velikodušnom oprostu. Veliko je strpljenje ono u kojem nema žaljenja, velikodušan je oprost onaj u kojem nema uvrede, a izbjegavanje na prikladan način jest ono u čemu nema ukora.” \n \n“…od Allaha ja tražim pomoć protiv ovoga što vi iznosite”, tj. od Svemogućeg Allaha tražim pomoć protiv vaše spletke, ili onoga što ste već učinili, jer ja Njemu svoj slučaj prepuštam. Govorio je tako znajući da će lijep ishod biti u njegovu i Jusufovu korist: nakon nekog vremena doći će izlaz, osvanut će dan poslanstva i vlasti. \n \nA Jusuf, alejhis-selam, još je u bunaru, uže je prekinuto, ali veza sa Svevišnjim Allahom nije. On ga hrani, i poji, i čuva. Jusuf, alejhis-selam, čeka Njegovo rješenje, presudu. Allah, dželle šanuhu, na njega spušta smiraj i objavljuje mu: “Ti ćeš ih o ovom postupku njihovom obavijestiti, a oni te neće prepoznati”, tj. raduj se, nakon nekoliko godina doći će ti ponizni, kajući se, tražeći oprost, ishod će biti u tvoju korist, porodica će ponovo biti zajedno, uz Allahovu pomoć, to je zato jer je sve u Allahovoj ruci, i na Zemlji se ništa ne dogodi bez dopuštenja Onoga Koji je na nebesima. \n \n“I dođe jedan karavan…”, skupina ljudi, dođoše izjutra i odsjedoše kod bunara, a sve po Allahovom određenju. On je dao da karavan baš tu stane. Traže od jednog od njih da uzme svoje vedro i da dohvati vode. On ga spušta. Jusuf ga ugleda i uđe u njega. Čovjek čeka da se napuni vodom i izvlači napolje, kada, na vedru – dijete, sjaji kao Mjesec. Dijete koje će postati najveći, najplemenitiji i najpoznatiji zatvorenik na svijetu, dijete koje će postati poslanik i najveći vladar na svijetu. Vlasnik vedra vraća se. Govori: “Muštuluk, otišao sam po vodu i doveo prelijepog dječaka! Kakva ljepota i svjetlost! Šta je ovo?” \n \n“I oni su ga kao trgovačku robu sakrili…” Neki komentatori kažu da su se Jusufova braća poslije vratila, sakrila ga i prodala, a to smatram pogrešnim mišljenjem. Ispravno je da su to učinili ljudi iz karavana: jedni su ga našli i prodali drugima; tačnije, vlasnik vedra držao ga je na začelju karavana i kasnije prodao. \n \nKaravan napušta Palestinu. Ide prema Misiru. Dječak stiže na pijacu. Pogledajte kolika je udaljenost između oca i sina; sin je na pijaci robova. Prošli su stočnu pijacu i onu gdje se prodaje platno. Jusuf, alejhis-selam, kome je Svemogući Allah dao pola ukupne ljepote, koga je uzdigao na peto, ili na treće nebo – na pijaci robova. Nude ko će kupiti dječaka. \n \nDolaze stanovnici Misira. Između ostalih, tu je i zastupnik namjesnika, te “roba” odlazi u prave ruke Allahovom voljom. Zastupnik zna da je cijena slobodnjaka niska, i zna da se karavan po svaku cijenu želi osloboditi dječaka, pa ga kupuje za nekoliko groša. Neki su učenjaci odredili taj iznos: dvadeset i dva groša, a jedni su kazali da se radilo o četrdeset. Ako Kur’an kaže: “I prodadoše ga za jeftine pare, za nekoliko groša…”, zašto se opterećivati govoreći ono o čemu Svevišnji Allah nikakvog dokaza nije objavio? \n \nJusuf s pijace stiže u dvorac. Vode ga, ne znajući da će odatle on vladati, da će postati vjerovjesnik. Zato, čovjek ne treba pridavati veliku pažnju nedaćama: ponekad se uspjeh i dobro ostvaruju preko nesreće i iskušenja. Prihvataju ga, ne pridavajući mu velik značaj, i nije im smetalo što je bio jeftina roba, ali mu je Svemogući Allah podigao ugled učinivši ga prvakom svoga vremena. \n \nUvode ga kod namjesnika. S njim je i njegova žena. Namjesnik je zapanjen, ushićen zbog prizora, ljepote i bistroumnosti: “I onda onaj iz Misira, koji ga je kupio, reče ženi svojoj: ‘Učini mu boravak prijatnim!’”, tj. daj mu lijep smještaj, ukusnu hranu, otmjenu odjeću, neka ne radi mnogo, ukratko rečeno, daj mu prednost nad ostalim robovima, on mora imati poseban status, mislim da ga čeka blistava budućnost. Ibn Mesud, radijallahu anhu, komentirajući ajet, kaže: “Najoštroumniji ljudi bili su namjesnik, koji je naredio ženi: ‘Učini mu boravak prijatnim!’, što će se kasnije potvrditi Jusufovim, alejhis-selam, poslanstvom i vlašću, zatim Šuajbova kćerka, koja je, u vezi s Musaom, alejhis-selam, zatražila: ‘Oče moj, uzmi ga u najam, najbolje je da unajmiš snažna i pouzdana’, pa Ebu Bekr, radijallahu anhu, koji je izabrao Omera, radijallahu anhu, za halifu nakon smrti.” (Naime, nakon pravedne vladavine, Ebu Bekr, radijallahu anhu, pao je u agoniju a htio je odrediti vladara nakon sebe. Diktirao je pisaru, Osmanu, radijallahu anhu: “Halifa nakon mene bit će…”, pa se onesvijestio; izgledalo je kao da je umro. Kada se osvijestio, upitao je: “Šta si napisao, Osmane?” “Napisao sam: Omer b. el-Hattab”, odgovori Osman, a on reče: “Bravo, pogodio si!” \n \n“Može nam koristan biti…” Komentatori ovo tumače različito: svijet će ga darivati, tj. bit će nam pisar, odnosno prodat ćemo ga kada odraste, a Allah, dželle šanuhu, najbolje zna. \n \n“…a možemo ga i posiniti…” Nas dvoje nemamo djece, on će nam biti nadomještaj. Kažu da namjesnik nije mogao imati spolni odnos sa ženom: ili je bio iznemogao ili sterilan. \n \nI eto tako Mi Jusufu dadosmo lijepo mjesto na Zemlji…”, tj. u Misiru, blagoslovljenoj zemlji, najvećoj metropoli tadašnjeg svijeta, centru kulture, kroz koji protiče Nil; osim toga, Jusufu, alejhis-selam, dali smo mjesto u namjesnikovoj kući, a namjesnik je nadasve dobar čovjek. \n \n“…i naučismo ga tumačenju snova (te’vilel-ehadis)…” Komentatori su različito protumačili ovaj izraz: jedni kažu da se to odnosi na sretan završetak, drugi na tumačenje snova, a treći na detalje nauke. \n \n“…a Allah čini šta hoće, ali većina ljudi ne zna…” Ovo je Božiji sunnet, vječno pravilo. Učenjaci kažu da “Allah čini šta hoće i Njegovu volju ništa i ničija volja ne može zaustaviti”. Pogledajte, Jakub, alejhis-selam, upozorio je Jusufa: “…ne kazuj svoga sna braći svojoj…”, ali je Svemogući Allah htio da ga kaže. Jusufova braća htjela su ga povesti u pustinju, uvjeravajući Jakuba u to, pozivajući se na to da će ga čuvati, on to nije prihvatio, niti se s njima složio, ali je Allah htio drukčije; čuvao je Jusufa govoreći kako se boji da ga vuk ne pojede, ali je Svemogući Allah htio da ga pošalje s njima; neki drugi čovjek htio je kupiti Jusufa, alejhis-selam, ali je Svevišnji Allah htio da ga kupi namjesnik te da živi u njegovom dvorcu; upravnikova žena optužila ga je za nemoral, ali je Allah, dželle šanuhu, htio da izađe na vidjelo njegova nevinost; zatvorili su ga, ali je On htio da izađe. I, dokazujući svoju nevinost, Jusuf je zatražio od jednog zatvorenika: “Spomeni me gospodaru svome!”, tj. zagovaraj za mene kod njega, ali je Svemogući Allah htio da ovaj zaboravi. Tako je, Allahovom voljom, Jusuf, alejhis-selam, dospio na vladarev dvorac, gdje je ugodno živio. \n \n“I kada on stasa…” Komentatori kažu da se to odnosi na vrijeme kada je postao punoljetan, ili kada je napunio trideset i tri godine, ili četrdeset godina, ne gledajući istovjetno na značenje ajeta, a Allah, dželle šanuhu, najbolje zna. Uglavnom, nas se tiče da je odrastao, sazrio i mogao razumjeti obaveze i zadatke kojima je bio obavezan. Kada je stasao fizički i umno: “Mi ga mudrošću (hukmen) i znanjem (ilmen) obdarismo…” Svevišnji Allah mu je to dao, poučivši ga. Komentatori na različite načine tumače izraze hukmen i ilmen. Jedni kažu da se to odnosi na shvatanje i razum, drugi na poslanstvo i vlast, treći na znanje i djelo, a sve to ulazi u značenje ajeta. Svemogući je Allah Jusufu dao mudrost i znanje, jer čovjek može imati znanje, ali bez mudrosti, i tada je površan. Dakle, znanje i mudrost čovjeka čuvaju od greške i poskliznuća, potiču na lijepo i odvraćaju od ružnog. Otuda, pravi je učenjak onaj koji izvršava naređeno, kloni se zabranjenog, podnosi iskušenja i uvrede i poučava ljude. \n \n“I kada on stasa, Mi ga mudrošću i znanjem obdarismo…” Dakle, poslanstvo, vlast, shvatanje i znanje o stovarištima u zemlji. (Još iz zatvora, uputio ih je, tumačeći vladarev san, kako će sačuvati usjeve, otuda, i ljudski rod, pa su, na osnovu njegovog znanja, uspjeli prevladati sedam teških godina, pripremivši se za njih tokom sedam rodnih godina, sijući i ostavljajući zalihe. Koja je to providnost i koja mudrost ako nije nadahnuće od Onoga Koji upravlja stvarima i određuje!) \n \n“…tako Mi nagrađujemo one koji dobra djela čine”, ovo je dosljedan princip, pravilo koje je postavio Svemogući Allah, i ono je glavni stimulans za činjenje ibadeta, za iskrenost prema Allahu i borbu na Njegovom putu. Pravilo je: ko pomogne Allaha, Allah će njemu pomoći, zato Njega moli da ti pomogne protiv duše koja je sklona zlu, pomozi se Svevišnjim Allahom i budi nosilac poslanice, nemoj biti pasivan. Ako ti od ruke ide pisanje, piši u korist islama, svoje pero potčini njemu, a Svemogući Allah pomoći će ti, neće te zapostaviti."
    },
    {
      "Najveće iskušenje i odlučan stav": "Jusuf živi na vladarevom dvorcu. Uživa njegove blagodati. Drag je upravniku i njegovoj ženi. Ali će ga Svemogući Allah iskušati. Da ga očisti. Sačuva. Jer je pazio na Njegove granice. Iskušenje dolazi da bi ga uvelo u plejadu dobrih, vjerovjesnikâ i poslanikâ, alejhimus-selam. \n \n“I poče ga na grijeh navoditi ona u čijoj je kući bio…”, tj. dok je bio u dvorcu, u momačkim godinama: u dvadesetoj, ili dvadeset petoj, po različitom viđenju komentatora, a to nije ni važno. Važno je da nije bio star. Upravnikova žena ga je zavoljela. Razmišlja o njemu. Želi ga. Zamislite, mlada lijepa ugledna žena – a zar takve nisu najljepše?! Na položaju. Odlučuje. Ako se šta dogodi, može ga osloboditi kazne i sačuvati ga neprijateljstva ljudi. Bogata. Njeni su zlatnici, srebrenjaci, biseri. Zatvara vrata. Ušančuje ga sa svih strana. Momka. U najboljim godinama. Traženog. Željenog. On nema antipatiju prema ženama. U punoj energiji. Skladan. Neoženjen, da svoju strast zadovolji na halal-način. Stranac. (“Stranac rijetko kada preza od sramote”, govorio je šejhul-islam Ibn Tejmijja.) On odbija. Bježi. A ona ide za njim. Sve je protiv njega: mlad, neoženjen, stranac; njena ljepota, njen imetak, njen položaj; odsutnost ljudi… Uistinu, sve je pripremila, ali jedna vrata nije zatvorila: vrata između Jusufa i Svemogućeg Allaha. Sakrila se od očiju ljudi, ali ne i od Allaha, dželle šanuhu. Sakrila se između zidova, ali nije mogla od Sveznajućeg: “A kako i ne bi znao Onaj Koji stvara, Onaj Koji sve potanko zna, Koji je o svemu obaviješten!” \n \n“…pa pozaključa sva vrata…”, tj. dobro zaključa sva vrata da se domogne Jusufa, alejhis-selam. Lijepa. Namirisana. Mlada. Blistava. Nakićena. Nudi se i zove: “Hodi!”, od tebe želim ono što želi žena od svoga muža. On viče: “Sačuvaj Bože!”, moj Bože, stavljam se pod Tvoje okrilje, Tebi se utječem od Tvoje srdžbe, Tebi se utječem od rata protiv Tebe. Lijepe li riječi, o muslimani! Možemo li je zapamtiti?! Da samo nju prihvatimo, bilo bi dovoljno. Koliko smo samo potrebni ovoj riječi dok nas iskušenja satiru sa svih strana: tv-kanali, razne serije, bestidni časopisi koji bude bolesne strasti i emocije omladine. I momci i djevojke, svi, trebaju kazati: “Sačuvaj Bože!” Kada vidiš zapanjujuću sliku koja te navodi na razvrat, reci: “Sačuvaj Bože!” Kada čuješ zavodljiv glas koji te zove u grijeh, reci: “Sačuvaj Bože!” \n \n“…vlasnik (rabb) me moj lijepo pazi…” Prema nekim mufesirima riječ rabb, spomenuta u ajetu, odnosi se na namjesnika, tj. on me počastio, živim na dvorcu, odijeva me, hrani, i ne priliči da pored tolike dobrote napadam i želim njegovu ženu, a većina komentatora drži da se riječ odnosi na Svevišnjeg Allaha, i to je ispravnije mišljenje. Otuda: kako ću uraditi grijeh, kako ću pronevjeriti emanet, kako ću zaboraviti blagodati i dobročinstvo Onoga Koji me stvorio, uputio, dao mi uši i oči, osnažio me, čuva me, štiti, pomaže, sačuvaj Bože! Kada ti se pruži mogućnost da učiniš grijeh, sjeti se: Allah te učinio muslimanom, dao ti oči, uši, zdravu kožu, bujnu kosu, hranu, piće, noge, osnažio te, sakrio tvoje mahane, pa, zar ćeš na te blagodati zahvaliti grijesima? \n \n“I ona je bila poželjela njega (hemmet bihi), a i on je bio poželio nju (hemme biha), ali je od Gospodara svoga opomenu ugledao…” Mufesiri ne gledaju istovjetno na značenje ajeta. Naime, neki kažu da je Jusuf, alejhis-selam nju htio udariti (hemme biha), želeći reći da je nije bio poželio, što je neispravno, nije u skladu s arapskim jezikom, ni tradicijom. Jedni kažu da hemme biha znači: htio je pobjeći. Da je to tako, časni Kur’an bi to jasno kazao; Kur’an se ispravno razumijeva na osnovu vanjskog značenja, i ispravno ga razumije samo onaj ko zna njegovu vrijednost i ljepotu. Ispravno je da je Jusuf, alejhis-selam, nju bio poželio u duši, da joj se bio naklonio, kao što svi ljudi čine, ali nije bio odlučio počiniti grijeh. Kada je vidio ljepotu, doživio iskušenje i osjetio njeno zavođenje, počela mu je duša došaptavati ružne misli, vesvese, jer je čovjek, ali ga je Svemogući Allah sačuvao. Za ovakvo došaptavanje čovjek nije griješan, jer to nije jasna odluka, nije ustrajavanje na grijehu. Kur’an kaže: “I ona je bila poželjela njega, a i on je bio poželio nju…” ne praveći razliku između njih dvoje, koristeći glagol hemme. I to je još jedna Jusufova odlika: nakon što ju je poželio, daje prednost vjerovanju i Allahovoj opomeni nad dušom, koja je bila poželjela tu ženu, i pobjeđuje Allahovom voljom. Po ovome tumačenju značenje ajeta je jasno. Ovo su mišljenje zastupali mnogi komentatori, između njih i imam Et-Taberi, i ono je, ako Bog da, ispravno. \n \n“…ali je od Gospodara svoga opomenu ugledao…”, tj. ugledao je opomenu, pa se suzdržao i zatražio oprost, nije se osmjelio učiniti grijeh. A na šta se misli pod opomenom – komentatori nemaju istovjetno mišljenje. Ta su mišljenja sljedeća: prvo, ugledao je svoga oca, Jakuba, alejhis-selam, kako grize svoj palac; drugo, ugledao je Džibrila kako viče: “Jusufe, nemoj učiniti blud, bludnik je kao ptica bez perja”; treće, namjesnikova je žena pokrila kip, svoje božanstvo, pa kada je Jusuf upitao zašto je to učinila, odgovorila je da je to učinila da je kip ne vidi, na šta je Jusuf rekao: “Plašiš se da te ne vidi tvoj bog, bespomoćni kip od kamena, a ja se ne plašim svoga Gospodara, Koji sve čuje i sve vidi!” Ispravno je da se opomena odnosi na samoprijekor koji mu je Allah dao, spoznaju halala i harama, spoznaju dokaza da je blud zabranjen i gnusno djelo. Spoznaje istinu, samoprijekor se pojavljuje, a u srcu strah od Svemogućeg Allaha i kategorički dokazi da je blud zabranjen, pa se susteže. \n \n“…tako bî, da odvratimo od njega izdajstvo (es-sū’) i blud (el-fahšā’)…”, tj. ko će od čovjeka odvratiti zlo ako ne Allah, Koji je odvratio zlo od Jusufa, izabravši ga da kasnije postane vjerovjesnik i poslanik jednom narodu, sposoban i poznat vladar na Zemlji. Allah, dželle šanuhu, očistio ga je, sačuvao i pripremio da bude uzor ljudima, štaviše primjer do Sudnjega dana. Otuda i mi trebamo moliti Svemogućeg Allaha da od nas odvrati zlo i razvrat. Komentatori ne gledaju istovjetno na značenje izrazâ suun i fahšaun, spomenutih u ajetu. Suun je nedjelo i greška prema drugom čovjeku, a fahšaun – djelo spolnog organa, odnosno ružne namjere, odnosno nepravda i razvrat. Bilo kako bilo, Svemogući je Allah od Jusufa otklonio zlo da ne učini nepravdu, i otklonio razvrat da ne učini blud. Pogledajte, Allah, dželle šanuhu, pazi ga u kući, u pustinji, na dvorcu, kada se radi o ljudskoj prirodi, bogatstvu… Zato se čvrsto drži Allahovog užeta! On će te počastiti i čuvati u svakoj situaciji. Koliko je samo čovjek nemoćan! Kada bi bio prepušten svome razumu, svome razmišljanju, svome prohtjevu, propao bi. Kada ne bi znao za ibadet, ni za namaz, ni za Kur’an, ni za zikrullah, bio bi izgubljen. Stoga se ne treba radovati čovjeku kada pogriješi ili učini razvrat. Naime, šta je čovjek? Ništica. I Allah, dželle šanuhu, kadar je lišiti ga Svoje zaštite, da mu oduzme bogobojaznost i samokontrolu, pa da učini gore od djela onoga čijem se zlu radovao. \n \n“…jer je on uistinu bio Naš iskreni rob”, tj. bio je rob koga smo Mi učinili čistim i iskrenim, čist i bogobojazan momak koji je bježao od grijeha tražeći vrata da pobjegne kada je ona trčala za njim da ga sustigne. \n \n“I njih dvoje prema vratima potrčaše…”, tj. dolaze do vrata, a on bježi i govori: “Sačuvaj Bože!” Ona ga vuče za košulju, zove u grijeh. Dere njegovu košulju straga. Kur’an je upotrebio glagol kadde (poderati), a ne šekka, jer se prvi upotrebljava za deranje odjeće, a potonji za deranje platna. Također, on kazivanje ne izlaže u detalje, a iz ajeta se može jasno razumjeti kako se sve odvijalo. Imam Eš-Šabi govorio je: “Jusufov, alejhis-selam, život bio je umnogome vezan za košulju: kada su ga bacili u bunar, Jusufova su braća kući donijela košulju okrvavljenu lažnom krvlju; kada je bio na dvorcu, upravnikova je žena poderala njegovu košulju straga; kada je upoznao svoju braću s onim što su učinili, dao je svoju košulju da je stave na Jakubovo, alejhis-selam, lice. Musaov, alejhis-selam, život bio je vezan za štap, a Resulullahov, sallallahu alejhi ve sellem, za časni Kur’an.” \n \n“…a ona razdera straga košulju njegovu…”, tj. kada je, bježeći od nje, stigao do dobro zamandaljenih vrata, i pokušao ih otvoriti, ona je razderala njegovu košulju. Jusuf, alejhis-selam, kod vrata, otvara ih s naporom. Kod vrata, njen muž. Stoji. Zamislite! Ali, upravnikova je žena dosjetljiva, vrlo bistroumna, i lukava, hvaljen neka je Allah, njihova su lukavstva zaista velika. Ugledala je muža. A on gleda u prizor. (Pogledajte kako časni Kur’an prenosi kazivanje. I, zaista, ovo je kazivanje najljepše u historiji, od istoka do zapada, od Adema, alejhis-selam, do Sudnjega dana. U njemu je uzbuđenje, privlačnost, čar, veličina, jasnoća…) \n \nOna govori: “Kakvu kaznu zaslužuje onaj koji je htio ženi tvojoj zlo učiniti…”, tj. odsutan si, ne bojiš se Boga u pogledu nas, ostavljaš nas s ovakvima. Evo, njega smo lijepo primili na dvorac i ukazali mu počast, a on ti ovako vraća, želi srušiti moj ugled i moju slavu na mome dvorcu, želi mi nauditi, želi sa mnom blud učiniti! Komentatori kažu da je sve to bila njena bistroumnost, jer je bila odrasla i dosjetljiva, ni u jednom se trenutku nije zbunila, znala je šta treba reći. Nije rekla: “Oprosti”, “Žao mi je”, “Pogriješila sam”, niti je pobjegla, već: “Napadnuta sam, moraš se osvetiti.” \n \nPredlaže mu, vlasniku dvorca, vladaru Misira: “Kakvu kaznu zaslužuje onaj koji je htio ženi tvojoj zlo učiniti, ako ne tamnicu ili kaznu bolnu?” Nije zatražila da ubije Jusufa, jer ga je voljela. Tamnica! (Jusuf, alejhis-selam, ipak će ući u tamnicu, bit će nastrpljiviji zatvorenik u historiji, i tamo ostati sedam godina, ali u tamnicu će ući ponosan, nosilac poslanstva, čovjek koji ima ugovor s Allahom. Šejhul-islam Ibn Tejmijja i imam Ahmed bili su Jusufovi sljedbenici, i oni su bili zatvarani.) \n \nGovori mu: “Zatvori ga, neću se odreći prava vezanog za moju čast koje mi je uskratio na ovome mjestu, ili ga odmah zatvori ili kazni udarcima trske, ili ga izbičuj!” Mnogobrojne su mogućnosti da bude kažnjen. Komentatori kažu da, kada se spomene bolna kazna zajedno sa zatvorom, to znači bičevanje. \n \nA potvoreni, potlačeni, onaj kome je nepravda nanesena u djetinjstvu, u bunaru, u pustinji, u dvorcu, u tamnici, koji će pobijediti i postati veliki vladar, vjerovjesnik i poslanik, odgovara: “Ona je pokušala mene na grijeh navesti…”, tj. ona je mene zavodila, Allaha mi, ona mi se ponudila, ona mi je nepravdu učinila, moj Allahu, Ti znaš šta se dogodilo, ona me pritijesnila, dovela u iskušenje na svome dvorcu zatvorivši vrata, tražila da učinim blud, i ja sam odbio, a sada se žali, oni joj vjeruju jer je ugledna, lijepa je i na položaju… \n \nRazmišljaju šta da čine. Upravnik je smeten. Viče: “Čast moje žene!” A Jusuf, alejhis-selam, govori: “Ona je htjela mene navesti na grijeh, meni je nepravda nanesena!” Ona viče: “Ja sam oštećena, on je htio mene zavesti!” \n \nU toj zbrci jedan čovjek s dvorca – kažu, dijete s predvorja, a Allah zna, nije ni važno ko je, važno je da je svjedok, njezin rođak, mudri čovjek, govori: “Ja ću riješiti problem, ja ću vam sada održati lekciju, samo me prihvatite”, i oni ga prihvataju. \n \nGovori: “Ako je košulja njegova sprijeda razderana, onda ona istinu govori, a on neistinu…” počevši od njega, jer njoj vjeruju – ona je vlasnica dvorca, ugledna – utoliko prije jer kaže da se branila od njega, pa je on razderao košulju sprijeda; ako je tako, ona istinu govori, a on je zavodilac i laže. Svemogući Allah sačuvao je svjedoka od laži: “…a ako je košulja njegova straga razderana…”, tj. ona je trčala za njim i napastvovala ga, onda je ona njega zavodila: “…onda ona laže, a on govori istinu.” \n \nUpravnik reče: “Istinu si rekao, to je logično.” Prihvata pokazatelje. Misli: “Ovaj je čovjek razborit i mudar da presudi u odsutnosti; nije vidio, ali je nazvan svjedokom.” Nakon što vidje da je njegova košulja razderana straga, ukori je: “To je jedno od vaših lukavstava, vaša su lukavstva zaista velika!” Kažu da upravnik nije bio mnogo ljubomoran zato što je nije ubio, već samo ukorio ne upitavši je ništa. \n \nZatim je neko rekao: “Ti, Jusufe, ostavi se toga…”, tj. molim te nemoj o ovome nikome pričati, dvorac ima svoju intimu, porodica ima intimu, molim te prešuti, u protivnom po Misiru će se pronijeti šta je bilo, a naša će reputacija opasti. Također, pazite, nemojte nikada slično ponoviti. Upravnik reče ženi: “…a ti traži oprost za grijeh svoj…” Čini se da je povjerovao Jusufu, alejhis-selam, prihvatajući pokazatelje da je iskren. Drugim riječima, ti istinu govoriš, a mi od tebe tražimo samo jedno: nemoj pričati o onome što se dogodilo na našem dvorcu, u našoj kući, prešuti, da se ne širi, a ti, ženo, zatraži oprost za svoju težnju prema njemu, a niko osim Svemogućeg Allaha ne može oprostiti grijehe. \n \n“…jer si zaista htjela zgriješiti!” Zastranila si, učinila hrđavo djelo, pogriješila prema ovom čistom i poštovanom momku, Jusufu, alejhis-selam. Svi griješite, a najbolji su grešnici oni koji se kaju. \n \nStvar je završena. Konačna presuda donesena je (izgleda samo teoretski), nema zatvora, ni bičevanja. Jusuf, alejhis-selam, treba šutiti, a ona tražiti oprost za grijeh. Pa, ipak, vijest se širi po Misiru, ne preko Jusufa, već preko čuvarâ, tjelohraniteljâ i slugâ. \n \nPočelo se govorkati:“Upravnikova žena navraćala momka svoga na grijeh…”, tj. koja je nevolja imati slugu na dvorcu, strastveno ga voljeti, biti opčinjena njegovom ljepotom! Ta, ona je razborita, kako to sebi dopušta! Očito griješi. Oborila je reputaciju u dvorcu i cijeloj zemlji. Ne priliči joj da ga traži, želi, čezne za njim, za njegovim tijelom, da od njega traži ono što supruga traži od muža. Pogledajte kako se Kur’an izdiže, liječi osjećanja, uvijek se izražava pristojno, ne izražava se kao neki pisci koji ne pridaju važnost vrijednostima ustajući protiv čestitosti, koji ne priznaju da slova i riječi šire razvrat, već dosljednost u prenošenju nazivaju nepristranošću i doslovnim prenošenjem. Ne! To je bestidnost i razvrat. \n \n“Upravnikova žena navraćala momka svoga na grijeh, u njega se ludo zagledala! Mi mislimo da jako griješi.” Allaha nam, opčinjena je njime. Kako je nije stid da ga toliko voli?! \n \nLjubav i zaljubljenost mogu biti problem. Ibn Abbas, radijallahu anhu, govorio je na Arefatu: “Allahu se utječem od zaljubljenosti!” I mi se trebamo utjecati Svevišnjem Allahu od zaljubljenosti."
    },
    {
      "Jusuf između velike potvore i mraka tamnice": "Narod saznaje za slučaj. Žene počinju govoriti: “Hvaljen neka je Allah, zar se ona, lijepa i ugledna, ne boji Allaha, zavodi svoga slugu, i to na vladarevom dvorcu. Zaista, nema ni pameti, ni stida, ni bogobojaznosti, kako je ništa nije od toga nije moglo odvratiti!” Upravnikova žena saznaje za te spletke, da je ogovaraju na sijelima, da pričaju o njoj, da je “ukusna hrana” koju žene u sitnim satima jedu. Odlučuje, dovest će ih u položaj u kojem je ona bila, pokazat će im stvarnost, pa će ga poželjeti, kao što ga je i ona poželjela, ili će je razumjeti, tim prije što se nije mogla oduprijeti velikoj ljepoti. \n \nPogledajte kako se Kur’an izražava visokim stilom, birajući riječi i fraze, a detalje i komentare ostavlja nama, slabićima: “I kada ona ču za ogovaranja njihova, posla po njih, te im pripremi divane…”, tj. velike divane. Servirala je voće i u svaki tanjir stavila nož. Neki kažu da je servirala limun, neki – jabuke, neki – narandže, a nije ni važno o kakvom se voću radilo. Kur’an pridaje važnost smislu, a ne formi. Zatim šalje po njih. Dolaze. Sjedaju. Svakoj daje po nož. Govori, da se posluže. Pripremila je iznenađenje. \n \nA šta je Jusuf, alejhis-selam, mlad, lijep, čist i bogobojazan momak, a nadasve stranac, kriv za sve to?! Ali, Svemogući Allah čuvao ga je, jer je bio iskren prema Njemu i želio onaj svijet. \n \nSjedaju. Izražava im dobrodošlicu. Počinju razgovor. Nudi ih voćem. Veliko će iznenađenje biti kada ona kaže: “Izađi iza paravana”, jer je sluga, tretira ga kao i ostale sluge. Kovala je potvoru protiv njega, ali ga je Svevišnji Allah čuvao; ako Allah čuva čovjeka, ne treba se nikoga bojati. \n \nGule i režu voće, bilo limun ili jabuke, nije važno. Jusuf, alejhis-selam, na njezin zahtjev, sklanja zavjesu i dostojanstveno prolazi kroz drugu sobu. Vidjele su samo lice, ljepše od Mjeseca u noći uštapa. Hvaljen neka je Onaj Koji ga je stvorio tako lijepog. Primijetile su ga. Ugledale. Tu ljepotu koju Allah više nikome ne daje. \n \n“…dade svakoj od njih po nož i reče: ‘Izađi pred njih!’ A kada ga one ugledaše, zadiviše se ljepoti njegovoj (ekbernehu)…”, tj. bile su zadivljene, zapanjene, izbezumljene, pa zaboravivši na bol, posjekoše ruke svoje umjesto voća. Neki komentatori kažu: “Odsjekle su jagodice, zatim šake, ne osjetivši bol zbog Jusufove ljepote i sjaja.” Ovo je zato što, kada čovjeka nešto obuzme, izgubi osjećaj za sve ostalo. Ibnul-Dževzi i neki drugi učenjaci naveli su: “U nekim tefsirima navodi se da izraz ekbernehu znači da su one, vidjevši Jusufovu, alejhis-selam, ljepotu, trenutno dobile mjesečni ciklus.” \n \n“…i po rukama svojim porezaše se: ‘Bože, Bože!’, uzviknuše…”, tj. Allahu, nigdje nismo vidjele ovakvu ljepotu, nikada se nije rodio ljepši čovjek, hvaljen neka je Allah, Koji ga je stvorio tako lijepog, elegantnog! \n \n“…ovo nije čovjek, ovo je melek plemeniti”, tj. on nije od ljudske vrste, on je melek. S neba je sišao, nije sa Zemlje! Ljudi jesu lijepi, ali je on premašio svakoga. (A bio je čovjek i poslanik, kome je Svemogući Allah dao toliku ljepotu da bi ga iskušao. Doista, Allah, dželle šanuhu, daje ljepotu da vidi hoće li se čovjek odati porocima; daje imetak da vidi hoće li čovjek izdvojiti zekat; daje položaj da vidi hoće li čovjek ostati pobožan i daje znanje da vidi hoće li ga čovjek širiti i poučavati neuke.) \n \n“E to vam je onaj zbog koga ste me korile…”, tj. to je onaj kome se moje srce priklonilo, onaj u koga sam se ludo zagledala, koji mi je zanio pamet, obuzeo dušu, zato me nemojte koriti što ga još želim i proganjam. Odgovoriše: “Nećemo te više koriti, ne možemo, jer je zaista prelijep, zavedene smo što smo ga samo jednom vidjele, i porezale svoje ruke, a ti ga gledaš svaki dan. Zbog te ljepote ne samo da nismo okusile voće, već ni naše ruke nisu ostale čitave.” Koje iskušenje! Osviće i u noć zalazi sa ženom koja ga proganja i koristi sva raspoloživa sredstva da ga zavede: duševni pritisak, imetak, vlast, položaj, prijeti hapšenjem, tamnicom, potvara ga pred svojim mužem, ali je on čvrst kao stijena; njega čuva i pomaže Svemogući Allah zbog njegove iskrenosti. Neki komentatori kažu: “U kazivanju o Jusufu, alejhis-selam, od početka do kraja, nema moralnog pada, ni u jednoj riječi, a govori o zavjeri, strastima, čovjeku i ženi; upotrebljene su samo pristojne riječi. Književnici bi, pripovijedajući sličan događaj, plasirali bestidnost, potrli moral, uništili ljubomoru, oskrnavili svetost, ali Kur’an – ne, jer je objava od Jednog Jedinog.” \n \n“Ako ne učini ono što od njega tražim, bit će sigurno u tamnicu bačen i ponižen”, mislila je, ali, Boga mi, neće biti ponižen. Ponižen je onaj ko je nepokoran Gospodaru svjetova, makar živio u raskošnom dvorcu, a vrijedan je onaj ko se boji Allaha, makar spavao na trotoaru i nemao komad kruha. \n \nOna, upravnikova žena, inicijator spletke, nastavlja spletkariti: odlazi mužu i žali se kako je svijet čuo šta se dogodilo s njom i sa slugom, Jusufom, i traži da ga baci u tamnicu, da svijet više ne priča o tome. On pristaje. Jusuf, alejhis-selam, saznaje za to i govori: “Gospodaru moj, draža mi je tamnica od ovoga na šta me one navraćaju! I ako Ti ne odvratiš od mene lukavstva njihova, ja mogu prema njima naklonost osjetiti i lahkomislen postati”, tj. ako je tako, onda mi je draža tamnica, tamo ću na miru živjeti i klanjati se svome Gospodaru. Moj Allahu, neka me zatvore, nisam spreman podnijeti njihova zavođenja, prijetnje i spletke. Bojim se, ako Ti njihova lukavstva od mene ne odvratiš, a njihova su lukavstva velika, da ću vremenom prema njima osjetiti naklonost i postati lahkomislen, pa ću počiniti razvrat i postati neznalica. Moj Allahu, ja se plašim iskušenja! \n \n(Allah je Taj Koji sprečava čovjeka da čini grijehe, On daje da čovjek bude pokoran. Niko ne može biti vjernik bez Allahovog dopuštenja, sva dobrota pripada samo Njemu. I to je značenje riječi: la havle ve la kuvvete illa billah. Svemogući Allahu, ispriječi se između nas i grijeha! Ti Koji vladaš srcima, daj da naša srca budu poslušna Tebi!) \n \n“I Gospodar njegov usliša molbu njegovu i spasi ga lukavstva njihova…” Hvaljen neka je Onaj Koji se odaziva molbi molitelja, i nikako ne treba reći: molio sam, molio, ali mi molba nije uslišana, već treba što više moliti i zikr činiti, pa će izlaz doći od Uzvišenog Allaha, tim prije što je On obećao da će se odazvati molbi. Dova, molba, mora biti iskrena, iz srca, i čovjek mora biti uvjeren da će mu se Svemogući Allah odazvati. \n \n“On, uistinu, sve čuje i zna”, a Es-Semiu i El-Alim jesu dva lijepa Allahova imena, tj. On čuje onoga ko Ga doziva i zna njegovo stanje. Jusuf, alejhis-selam, obraća se Svemogućem Allahu. On otklanja od njega njihove spletke. I to bî završeno. Ali… \n \n“Poslije im na pamet pade, iako su se bili uvjerili da je nedužan…”, tj. nakon što su prihvatili prijedlog njezinog rođaka u vezi s košuljom te njezino proganjanje, pa spletke žena. I pored svega, prihvataju odluku političara, upravnika Misira: zatvoriti Jusufa, stvar se mora privesti kraju! \n \nBacaju ga u tamnicu osuđujući ga na dugotrajnu kaznu zatvora. Tamo moli: “Moj Allahu, Ti Koji mi praviš društvo u samoći, Ti si moj prijatelj u nevolji, otkloni moju nevolju!” Po tome što su s njim u tamnicu bačena još dva momka može se zaključiti da kaznu nisu izdržavali u samicama. Jedan od dvojice bio je vinotoča. Nagovorili su ga da pokuša otrovati vladara. Otkriven je i zatvoren. Drugi je bio pekar. I njega su potkupili da ubaci otrov u kruh (a ovaj je to i uradio). I on je otkriven i zatvoren. \n \nJusuf, alejhis-selam, obavlja namaz u tamnici. Objašnjava im vjeru. Poučava ih u svako vrijeme. A ono što on nudi jeste tevhid, monoteizam i tumačenje snova. Zaista je bio najstrpljiviji zatvorenik u historiji, najiskusniji tumač snova svojevremeno, učitelj i odgajatelj, u tamnici, a ne radostan i u izobilju, očekujući da mu drugi čine usluge. \n \nJedan od dvojice momaka govori: “Sinoć sam sanjao kako cijedim grožđe vladaru i nudim mu”, a drugi, pekar, reče: “Ja sam sanjao da na glavi nosim korpu s kruhom koji ptice kljuju. Allaha ti, protumači nam snove, objasni šta znače, jer vidimo da si zaista dobar čovjek.” Komentatori se razilaze u mišljenju kako su zaključili o njegovoj dobroti: ili po izrazu lica i po tome što podsjeća na dobro ili po tome što je liječio bolesne zatvorenike, učeći im rukju, smirujući ih i poučavajući, ili po tome što je, kada bi dobio darove izvana, dijelio ih je zatvorenicima, jer plemenit čovjek ispoljava plemenitost i u nevolji, a škrt pokazuje škrtost makar imao i nebrojeno blago, ili po tome što je bio monoteist, vjernik koji je mnogo činio ibadet, a Allah najbolje zna. \n \nPravi kratak uvod: “Hvala Allahu, Svemogući Allah počastio me tumačenjem snova”, i: “Nijedan obrok hrane neće vam donesen biti, a da vam ja prije ne kažem šta ćete dobiti”, tj. neće vam biti donesen nijedan obrok, a da vam neću prije reći šta ćete dobiti: meso ili kruh. Neki su komentatori rekli da je značenje ajeta: nećete sanjati ni jednu vrstu hrane, a da vam neću protumačiti taj san. \n \n“To je samo dio onoga čemu me naučio Gospodar moj…”, tj. to je samo dio poslanstva koje mi je Allah dao. Ja nisam ni čarobnjak, ni vračar, ni varalica, ne govorim na osnovu svog, već na osnovu znanja koje mi je Svevišnji Allah dao. \n \n“…ja se klonim vjere naroda koji u Allaha ne vjeruje i koji i onaj svijet ne priznaje…”, tj. počinje pozivati zatvorenike bezbožnike u monoteizam, polahko, postupno, objašnjavajući da ga je Sveznajući poučio nečemu što je nepoznato (gajbu), te ih izvještava da su njegovi preci bili vjerovjesnici, pozivatelji na Pravi put, zatim im stavlja do znanja da je samo Svevišnji Allah jedino istinsko božanstvo, a poruka svega je: “Vi ste u zabludi, a bolje je od nje ovo što ja nudim.” Neki komentatori kažu da se Jusufove, alejhis-selam, riječi u gornjem ajetu odnose na ljude s vladarevog dvorca, jer su bili bezbožnici, nisu vjerovali u Allaha, obožavali su kojekakva božanstva i kipove koje su klesali, niti su onaj svijet priznavali, drugim riječima: klonio sam se njihovog zla, i oni su me bacili u tamnicu, s vama. (Daija poziva makar bio u okovima, zatvoren, i to ne smije nikada zapostaviti. Tako je i Jusuf činio.) Želio je da ih, prije nego što im protumači snove, upozna s onim šta je važno: s tevhidom, praveći digresiju i govoreći o monoteizmu i poslanstvu. Kao da im je želio reći: “Moji prijatelji u tamnici, prije nego što vam protumačim šta simbolizira kruh i grožđe, morate čuti moju poruku, veliku stvar zbog koje će ljudi osijediti, zbog koje je Svemogući Allah stvorio sve što postoji: monoteizam i vjerovanje u onaj svijet.” \n \n“…i ispovijedam vjeru predaka svojih, Ibrahima i Ishaka i Jakuba…” počevši od Ibrahima, Allahovog roba, jer je on najbolji među njima, vođa svih monoteista, koga je Svevišnji Allah pohvalio u Kur’anu, rekavši da je on sam vrijedio koliko i cijeli ummet, da je to onaj koji je primao goste, koji je porazbijao kipove desnicom, koji je melekima gostima ponudio debelo tele, hrabri i plemeniti, a Allah pomaže hrabrim i plemenitim. Zatim je spomenuo Ishaka, pa Jakuba, svoga oca, koji je također tumačio snove. \n \n“…nama ne priliči da ikoga Allahu smatramo ravnim…”, tj. Boga mi, nama ne priliči i nemoguće je da nekoga Allahu ravnim smatramo, to nikada nismo činili. Još jednom, prije nego što vam protumačim snove, moram vas pozvati u vjerovanje, priznavanje poslanikâ, u istinski život, monoteizam, jer ste, nažalost, mnogobošci. I hvala Allahu, ni ja, ni moji preci nismo bili mnogobošci ni koliko traje treptaj oka, a sve je to Allahova dobrota prema nama i ostalim ljudima. \n \nVelika pouka je upravo način na koji ih je Jusuf, alejhis-selam, pozvao u tevhid, rekavši da je Allahov rob, monoteist, što je najbolji način da se priđe čovjeku. Zatim, Jusuf, alejhis-selam, u tamnici s bezbožnicima, poziva ih u tevhid na lijep način, blago, da postigne ono šta želi, a Allah, dželle šanuhu, počastio ga je time. Govori da ispovijeda vjeru svojih predaka, koji su ispovijedali čisti monoteizam; svi poslanici pozivali su u jednu vjeru, islam. Iako su se vjerozakonici razlikovali, ibadeti i kazneno-popravne mjere, islam je bio i ostao jedan i svi vjerovjesnici i poslanici jednoglasno su pozivali na vjerovanje u Allaha i onaj svijet."
    },
    {
      "Zatvorenik daija": "Jusuf, alejhis-selam, protumačit će ispravno san dvojice momaka: vinotoče i pekara, ali tek kada im ponudi najvažniju poruku na svijetu, najveću stvar, najvažnije pitanje koje su ljudi ikada poznavali: “O drugovi moji u tamnici, ili su bolji raznorazni bogovi ili Allah, Jedini i Svemoćni?”, tj. o drugovi moji u tamnici, ova se poruka zove tevhid i želim je dostaviti ljudima, zato ću vas, prije nego što protumačim vaše snove, upitati jesu li bolji raznorazni bogovi i kipovi ili Allah Jedini i Svemoćni. Ko je veći, ili vaša božanstva: zvijezde, drveće, planete, ljudi, ili Svevišnji Allah? Ko stvara? Ko daje? Gospodar svjetova! O moji drugovi u tamnici, prije nego što vas izvijestim o značenju vaših snova, bilo da ste ih stvarno sanjali ili ste ih izmislili, kumim vas Allahom Velikim i pozivam za svjedoka historiju, vaš razum i osjećaje: jesu li vaši bogovi, kojima se klanjate, a raznoliki su i niste o njima jednoglasni, bolji ili Plemeniti Allah? Samo znajte: “Da Zemljom i nebesima upravljaju drugi bogovi, a ne Allah, poremetili bi se…”, tj. zaista, samo Allah, dželle šanuhu, stvara i određuje. Samo On polaže pravo na ibadet. Jusuf, alejhis-selam, upotrijebio je riječ erbabun, množina riječi rabbun, jer ona ukazuje na onoga ko čuva stvorenja i obasipa ih blagodatima; veliki je apsurd obožavati kipove. \n \nImam Et-Tirmizi zapaža: “Pogledajte rječitost Kur’ana. Jusuf, alejhis-selam, nije ih upitao: ‘Ili su bolji raznorazni bogovi ili Allah’, a da nije dodao: Jedini i Svemoćni, jer su to dva velika Allahova imena i dva svojstva savršenstva: jednoća i svemoćnost; Jedan je, nema saučesnika: ‘Znaš li da ime Njegovo ima iko!’ Učenjaci su imena Jedini i Svemoćni shvatili na različite načine: ‘Samo On je vječan, sve drugo prolazi’; ili: ‘Savršenost i veličina pripadaju Njemu’; ili: ‘On je svet, a sve drugo je manjkavo’; ili: ‘Niko Mu nije sličan, niti je On čemu sličan, nijedno stvorenje nije spojeno s Njegovim Bićem, niti je On utjelovljen u stvorenja, uzvišen neka je Allah, Svevišnji i Veličanstveni.’ A riječi: ‘…ili su bolji raznorazni bogovi ili Allah, Jedini i Svemoćni?’ učenjaci shvataju na sljedeći način: jesu li jači? Nisu, Allah je jači i uzvišeniji. Jesu li bogatiji? Nisu, Allah je bogatiji. Jesu li vječni? Nisu, samo je Allah vječan. Jesu li svetiji? Nisu, samo je Allah svet. Jesu li moćniji i gordiji? Nisu, moć i gordost pripadaju Njemu, Allahu, dželle šanuhu.” \n \nZato im je Jusuf, alejhis-selam, napomenuo: “Oni kojima se, mimo Njega, klanjate samo su imena koja ste im nadjenuli vi i preci vaši…”, tj. lažna su božanstva kojima se klanjate vi i vaši preci, nikakvu korist ne mogu pribaviti, čak ni sebi, vi i preci vaši zastranili ste, neznalice ste, maloumnici, jer se klanjate kamenju i od njih tražite pomoć. Neki savremeni komentatori kažu da su ove Jusufove, alejhis-selam, riječi “odjekujući i stalni Božiji poziv, koji doziva i žive i mrtve: besmisleni su predmeti kojima se mimo Allaha klanjate, ništa drugo! Zamislite, gospodar, a ne otklanja štetu, niti pribavlja korist, mrtav! To je lažni gospodar, neosnovana izmišljotina, ništa drugo do imena koja su im nadjenuli oni i preci njihovi”. \n \n“…Allah o njima nikakvog dokaza nije objavio…”, tj. nije dopustio da im se klanja, nikome Allah nije objavio da ih se obožava, čak je to zabranio. \n \nJusufov, alejhis-selam, poziv je prošao. Božija je poruka dostavljena čovječanstvu. Izašla je iz tamnice. Probila zidove. I mi je sada dostavljamo s Arabijskog poluotoka, a sve na osnovu Resulullahovog, sallallahu alejhi ve sellem, i Jusufovog, alejhis-selam, poziva da nema istinskog boga osim Milostivog Allaha. \n \n“O drugovi moji u tamnici, jedan od vas gospodara će svoga vinom pojiti…”, tj. obraća im se, tumači san: vladar će ponovo biti zadovoljan tobom, vratit ćeš se starom poslu, pravit ćeš vino od grožđa i pojiti vladara. A pekar, koji je praktično pokušao otrovati upravnika Misira, bit će pogubljen razapinjanjem. Naime, vinotoču su samo pokušali angažirati za taj zločin, i njegov je slučaj lakši, pa će mu biti oprošteno, i bit će vraćen na pređašnje radno mjesto. Iz ajeta se razumijeva da treba protumačiti san u kojem nema štete po sanjača, a san se tumači prema onome što se u njemu vidjelo. Neki kažu da Allah, dželle šanuhu, ljude odabire za šta On hoće: tako neki budu učeni, neki pobožni, neki darežljivi dijeleći na Allahovom putu, neki visoko moralni, neki sprečavaju zlo, neki se rode, protraće život i umru, neki pijanče i spletkare, i nikada ne upoznaju Svemogućeg Allaha. \n \n“Ono što ste pitali samo to znači!”, tj. vjerovali ili ne, ovo mi je Sveznajući Allah otkrio, i dogodit će se. Jusuf, alejhis-selam, nikada nije slagao tumačeći san, jer je vjerovjesnik, a oni su sasvim sigurno najiskreniji ljudi, ne lažu ni u šali ni u zbilji. A kur’anski ajeti, između kojih je i ovaj, primjer su konciznosti i rječitosti koje ljudi pamte i prenose. \n \n“A onome od njih dvojice za koga je znao da će spasen biti reče…”, tj. vinotoču, ali ne i pekara (jer je znao da će biti obješen) zamolio je: “Spomeni me gospodaru svome!” Neki učenjaci primjećuju da je Jusufu, alejhis-selam, bilo dovoljno kazne to što je zatražio da ga ovaj spomene svome gospodaru. Vidimo koliko je trpio, iako je bio vjerovjesnik, bezgrešan, strpljiv, nadao se nagradi od Allaha. Govori vinotoči: “Nemoj zaboraviti naše prijateljstvo i kada izađeš iz tamnice, spomeni me svome gospodaru, zauzmi se za mene, boj se Allaha zbog mene.” Neki komentatori kažu da je Jusufu, alejhis-selam, objavljeno da kaže: “Spomeni me svome gospodaru, ali ako ne kažeš da sam Ja tvoj Gospodar, za kaznu ćeš ostati u tamnici još nekoliko godina.” Jer, koga treba spomenuti u mukama, ko olakšava muke i teret, ko otklanja poteškoće, ko rješava krizu, ko popravlja stanje? Allah, Svemogući, Veličanstveni, Jedini. Zatražiti od čovjeka, slabića, sirotinje: “Spomeni me svome gospodaru” jeste apsurd. Učenjaci kažu da je Allah, dželle šanuhu, oprostio Jusufu, alejhis-selam, jer čovjek je sklon poskliznuću, i ima pravo da kaže tako nešto, ali se ovdje radilo o vjerovjesniku, ne običnom čovjeku, kome je Svemogući Allah dao poslanstvo, koje se odražavalo u praskozorje i na sedždi. Nakon što je Jusuf, alejhis-selam, zatražio da ga spomene vladaru Misira, zaboravivši Allaha, objavljeno mu je: “Ja sam Gospodar Zemlje i nebesa, pa zašto njega spominješ, a Mene zaboravljaš? Tako si postupio i nećeš iz tamnice izaći ove, već nakon nekoliko godina.” Je li riječ o devet ili sedam godina, komentatori nisu jednoglasni. Ibnul-Dževzi, u djelu Sajdul-hatir, kaže: “Značenje je: boj se Allaha, i ne dopusti da ti srce zaboravi Jednog Jedinog, pa da, zbog jedne riječi, ostaneš u tamnici duge godine. Tako ga je Svevišnji Allah odgojio, učinivši da iz tamnice ne izađe za još nekoliko godina. Imajmo na umu da je Svemogući Allah rekao (u hadisi-kudsiju): ‘Ja sam s onim ko Me spomene: ako Me spomene u sebi, Ja njega spomenem u sebi, a ako Me spomene pred skupinom, Ja njega spomenem pred skupinom boljom od te.’” \n \nDakle, Jusuf, alejhis-selam, podsjetio ga je: “Nemoj me zaboraviti, zajedno smo trpjeli, spavali u tamnici, zbratimili se, upoznali, stekli uspomene, pa kada dođeš kod vladara, spomeni me, kaži da sam obespravljen, slobodno kaži da je u tamnici iza tebe ostao dobar momak, lažno optužen, traži da me oslobodi.” Ali je Svemogući Allah htio da pouči vjerovjesnika Jusufa, alejhis-selam, da samo On oslobađa okova, i spašava od mraka tamnice, i da se sve na nebesima i Zemlji odvija s Njegovim dopuštenjem, pa je učinio da vinotoča zaboravi Jusufovu, alejhis-selam, molbu, da se zabavi cijeđenjem grožđa, duda i datula, zaboravivši čak i prijateljstvo sa zatvorenikom Jusufom, alejhis-selam. Sveznajući je Allah htio tako, jer je Jusuf, alejhis-selam spomenuo vladara, a zaboravio Njega, Allaha, dželle šanuhu. \n \n“…ali šejtan učini, te on zaboravi da ga spomene gospodaru svome, i Jusuf ostade u tamnici nekolike godine”, tj. šejtan učini da vinotoča zaboravi spomenuti Jusufa, alejhis-selam, pa je Jusuf, alejhis-selam, podnoseći muke, nadajući se nagradi, klanjajući se Allahu, moleći Ga kroz suze, ostao u tamnici nekoliko godina. Njegovi sapatnici u tamnici govorili su da nisu vidjeli pobožnijeg od njega, niti blagoslovljenijeg. A sve zato što je Svemogući Allah sve okretao u njegovu korist, stvarajući povoljne prilike za to; kada Svevišnji Allah želi da se nešto desi, olakša ljudima da poduzmu ono što će dovesti do toga da se to ostvari. \n \nVrijeme je prolazilo. I tako, jedne noći vladar je sanjao čudan san: sedam debelih krava izašlo je iz mora (prema viđenju Ibnul-Dževzija i nekih drugih komentatora), a za njima sedam slabih, tjeraju ih, pa su slabe pojele debele, počevši od repa; i sanjao je kako pored njega stoji sedam zelenih klasova a pored njih sedam sasušenih. Budi se. Okuplja vezire, savjetnike i ljude od autoriteta. \n \nTraži od njih: “O velikaši, protumačite mi san moj ako snove znate tumačiti!”, tj. šta može ovakav san simbolizirati, šta ovo znači, protumačite ga ako znate snove tumačiti. Ali, oni nisu znali. Allah, dželle šanuhu, dao je i da vladar sanja takvo nešto da im zatreba Jusufovo, alejhis-selam, tumačenje, i dao je da taj san bude uzrok njegovog izlaska iz tamnice i vladavine Misirom. \n \n“Zbrkanih li snova, mi snove ne znamo tumačiti”, tj. nijekaju da znaju tumačiti snove, pravdajući se. Naravno, Allah, dželle šanuhu, prebacio je tako slučaj na Jusufa, alejhis-selam: oni će mu otići i pitati ga u vezi s tim. \n \n“I tada, poslije toliko vremena, sjeti se jedan od one dvojice, onaj koji se spasio…”, tj. kada je čuo san, nakon toliko vremena, sjetio se da ima jedan drug s kojim je bio u tamnici, s kojim je jeo, pio, razgovarao, koji ga je pozivao da vjeruje u Allaha, poučavao ga vjeri, davao mu darove koji bi mu stizali u tamnicu, hranu i odjeću, tumačio im snove, a koga je zaboravio. \n \n“…ja ću vam protumačiti san, samo me pošaljite!”, tj. kaže vladaru: “Imam prijatelja u tamnici, zove se Jusuf, davno si ga zatvorio, ono što protumači zbilja se i ostvari jasno, zato me pošalji da mu prenesem tvoj san.” Vladar mu prenosi san. Vinotoča odlazi ne znajući da će to biti povod da Jusuf, alejhis-selam, izađe iz zatvora, da će mu Allah, dželle šanuhu, tako dati vlast u Misiru, kao i poslanstvo koje će prenijeti ljudima kao poruku tevhida, u koji ih je još prije pozivao."
    },
    {
      "\"Pomoć bi im Naša došla, i Mi bismo spasili one koje smo Mi htjeli\"": "I nakon Jusufa, alejhis-selam, bilo je ljudi koji su znali tumačiti snove. Jedan od njih bio je Ibn Sirin. Njemu je Hasan el-Basri govorio: “Tumačiš snove kao da si iz Jakubove porodice!” A on bi njemu odgovarao: “A ti shvataš Kur’an kao da si prisustvovao njegovoj objavi!” Riječ je o dva poznata istaknuta učenjaka, dva hadiska eksperta iz Basre. \n \nVladarev izaslanik odlazi kod Jusufa, alejhis-selam, čovjeka koji potječe iz porodice poznate po tumačenju snova (i Jakub je tumačio snove). On, kome je Jusuf, alejhis-selam, rekao da ga spomene svome gospodaru, da ne zaboravi njihovo dugo prijateljstvo u tamnici. \n \nDolazi. Obraća mu se. “Ne oslovljava ga: ‘Vjerovjesniče’, jer možda Jusuf, alejhis-selam, još nije bio dobio objavu, već je bio iskren, odabran Allahov rob, a možda je bio dobio objavu, ali za to nije bio saznao izaslanik, niti vladar”, kažu neki komentatori. \n \nGovori mu: “Jusufe, iskreni…” Učenjaci kažu da se izaslanik pozvao na iskrenost, stupanj nakon poslanstva; Svevišnji je Allah svoje prijatelje nasljednike Dženneta, sljedbenike poslanikâ, podijelio u četiri kategorije: “…bit će u društvu vjerovjesnikâ, i iskrenih, i šehidâ, i dobrih ljudi, kojima je Allah milost Svoju darovao.” Dakle, poslanici, pa iskreni (poput Ebu Bekra), šehidi, pa dobri ljudi, Allah nas proživio s njima. “Pozvao se na njegovu iskrenost jer ga je upoznao u tamnici, vidio da je pouzdan i moralan”, zapažaju neki učenjaci. \n \n“…protumači nam šta znači: sedam mršavih krava pojede sedam debelih; i sedam klasova zelenih i sedam drugih sasušenih…”, tj. traži tumačenje tuđeg, vladarevog sna, za koji su velikodostojnici s dvorca rekli da predstavlja zbrkane snove i da ništa ne znači (neznalica daje fetvu, rješenje, na osnovu neznanja), a oni će tek sada saznati njegovo pravo značenje. Vladar je sanjao kako sedam mršavih krava pojede sedam debelih, i sedam zelenih klasova, a pored njih sedam drugih, sasušenih… \n \n“…pa da se vratim ljudima, da bi oni saznali…”, tj. ljudi čekaju šta ćeš reći, vladar je smeten, niko mu nije znao to protumačiti, samo su, iz neznanja, rekli: “Zbrkani snovi.” \n \n“Sijat ćete sedam godina uzastopno…”, odgovara Jusuf, alejhis-selam. Ovdje su neki komentatori, navodi Ibnul-Dževzi, spomenuli nejasnoću: je li pozivanje na gajb, nepoznato, to što je Jusuf, alejhis-selam, kazao da će sijati sedam godina, nakon čega će doći sedam sušnih, koje će iscrpiti zalihe ostavljene u toku sedam plodnih godina, te odgovaraju da imaju dvije mogućnosti: prvo, Jusuf, alejhis-selam, pritom se pozvao na Allahovu volju, jer on ljudima tumači samo ono šta će biti; i, drugo, on im je to ustvari naredio, vijest naredba, tj. sijte sedam godina…, i to je dopušteno; može se nešto narediti vezano za budućnost, ali se ne može tvrditi poznavanje gajba. Dakle, sijat ćete sedam godina uzastopno, sjetvu nemojte prekidati, a nakon sedam godina: “…pa ono što požanjete u klasu ostavite…”, tj. indirektno predlaže sebe za ministra finansija u Misiru, jer mu je Svemogući Allah dao znanje o tome, u zatvoru, pripremajući ga za poslanstvo i vlast. Govori: “Bolje je da se pšenica ostavi u klasu, tako će se teže pokvariti i trajat će duže.” Dakle: “…pa ono što požanjete u klasu ostavite, osim ono malo što ćete jesti…”, tj. koliko vam je potrebno meljite i jedite, ali ono što ćete čuvati ostavite u klasu, jer se neće pokvariti ni nakon toliko godina, što stručnjaci iz te oblasti, poljoprivrednici, dobro znaju, a oni kažu da je “čuvanje pšenice u klasu bolje od dodavanja ma kakvih hemijskih supstanci za čuvanje”. Tome ga je Svevišnji Allah poučio. Ljudi, Allaha se bojte, i On će vas poučiti! \n \n“…jer će poslije toga doći sedam teških koje će pojesti ono što ste za njih pripremili…”, tj. priprema ih i upozorava na dolazeće teške sušne godine koje će pojesti zalihe. Govori im kako se čovjek mora navikavati na siromaštvo nakon bogatstva, na tugu nakon radosti, na bolest nakon zdravlja, a nakon teškoće dolazi olakšica, o čemu ćemo kasnije govoriti. \n \n“…ostat će jedino ono malo što ćete za sjetvu čuvati…”, tj. što ste u zalihi ostavili, i to će vam koristiti u tim sušnim godinama, to ćete jesti i od toga udjeljivati, eto tako će biti, Allahovom voljom. \n \nNeki učenjaci kažu: “Jusuf, alejhis-selam, upitan je o značenju sedam godina, plodnih i sušnih, te o sedam klasova, zelenih i sasušenih, a nije bio upitan šta će biti nakon toga, ali je, na osnovu znanja koje mu je Svevišnji Allah dao, kazao šta će biti nakon sedam sušnih godina, rekavši: ‘Zatim će, poslije toga, doći godina u kojoj će ljudima kiše u obilju biti i u kojoj će cijediti (jasirun)’, tj. godina blagostanja, kada će padati obilna kiša, i kada će ljudi cijediti dud, grožđe, sezam. Ali, Ibnul-Dževzi kaže da je ispravnije da riječ jasirun znači: u kojoj će musti. To mišljenje dijeli i Hasan el-Basri, koji kaže: ‘Imat će mlijeka u obilju jer će se stoka udebljati.’” \n \nIzaslanik se vraća. Doslovno prenosi tumačenje, ispravno i stvarno, od plemenitog sina plemenitog sina plemenitog sina plemenitog, Jusufa b. Jakuba b. Ishaka b. Ibrahima. A vladaru su velikodostojnici i njegova svita rekli da je sanjao zbrkan san, da ga ne mogu protumačiti. \n \n“I vladar reče: ‘Dovedite mi ga!’” Jusufovo, alejhis-selam, tumačenje sna zainteresiralo je vladara, nudi mu slobodu, vrata tamnice za njega su otvorena. Ali se Jusuf, alejhis-selam, ne odaziva, nepokolebljiv i uvjeren u ono što govori. “Želio je dokazati svoju nevinost odbijajući da izađe, iako je svome sapatniku u tamnici govorio da ga ne zaboravi kod svoga gospodara, da ne zaboravi na prijateljstvo rođeno u tamnici, da ne zaboravi lijepe uspomene, te on to odlučno odbija”, zapažaju neki učenjaci. Resulullah, sallallahu alejhi ve sellem, iz skromnosti je rekao: “Allah se smilovao mom bratu Jusufu, da sam bio na njegovom mjestu, odazvao bih se izaslaniku.” \n \n“I kada Jusufu izaslanik dođe, on reče: ‘Vrati se gospodaru svome i upitaj ga šta je s onim ženama koje su svoje ruke porezale…’”, tj.: “Boga mi, neću izaći, već se vrati vladaru i upitaj ga zbog čega sam bio ovoliko zatvoren, zašto su me ovoliko držali u tamnici, ako se krivica nije dokazala?! Ne želim da moji bolovi, potlačenost, odvojenost od oca, porodice i komšija prođu tek tako. Neću izaći što to vladar želi, moj slučaj izložite pravdi: ako sam kriv, ako sam zulumćar, recite mi, i tada zaslužujem tamnicu i neću se oglušiti ako kažete istinu, ali ako sam nepravedno zatvoren, onda priznajte da sam obespravljen.” Ovako su ajet protumačili neki književnici, a neki su ostali na onome što kaže tradicija. Dakle: “Odmah sakupi žene koje su spletkarile i upitaj ih zbog čega su me dovele u ovaj ćorsokak”, ne spomenuvši upravnikovu ženu, pazeći na njegove osjećaje, iako je ona ta koja ga je ustvari bacila u tamnicu. Pogledajte pronicljivosti: Jusuf, alejhis-selam, traži da pita zbog čega su se urotile protiv njega, je li išta ružno učinio, ne spomenuvši blud, kako bi se govor o tome sasjekao u korijenu. Želi im reći: “Ili će vladar na nivou države potvrditi moju nevinost, ili ću ostati u tamnici.” \n \nVladar poziva žene koje su porezale ruke. Dolaze na svečanost. Pita ih: “Šta se to dogodilo kada ste Jusufa na grijeh navraćale?”, tj. recite mi, sada, šta se zapravo desilo s Jusufom, jer odbija izaći iz tamnice. Ako je kriv, zadržat ćemo ga; ako je obespravljen, priznajte. Pita zašto su ga na grijeh navraćale, a to je zaključio na osnovu pokazateljâ. Ne obraća se svojoj ženi, da je ne bi uvrijedio, brani je, već se obraća svim ženama. Zaista, časni Kur’an uvijek upotrebljava najljepši metod, pazi na ljudske osjećaje. \n \n“Bože sačuvaj!”, odgovaraju kako je Jusuf, alejhis-selam, čist od svega za šta se tereti: “Boga mi, on je nevin!” Sada se njegova nevinost izriče na vladarevom dvorcu, tamo odakle i potiče optužba. \n \n“…mi o njemu ništa ružno ne znamo…”, tj. nikakvo zlo nismo od njega ni vidjele ni čule, nije nikoga zavodio, nije se nametao, nije se nedolično izražavao, nije pomišljao na nemoral, već je bio iskren, bogobojazan, čist i nevin, a mi, žene, pogriješile smo. Vidimo da u ajetu nije spomenut blud, a sve kako bi se u korjenu sasjekao razgovor o tome. \n \nSada se upravnikova žena želi opravdati pred Allahom i pred historijom: “Sad će istina na vidjelo izaći, ja sam njega na grijeh navraćala, on je istinu rekao…”, tj. istina je izašla na vidjelo, stvar je jasna, ovdje, na dvorcu svjedočim, priznajem Allahu i ljudima da sam ja njega na grijeh navraćala, on je obespravljen, potvoren, nije pomišljao na nemoral. Eto, potvora je upravo ta zbog koje su mnogi osijedili, koja je uznemirila mnoge ljude, rastužila vjernike. Neki učenjaci kažu: “Svemogući Allah dao je da ona kaže te lijepe riječi, nakon kojih joj je Svevišnji Allah davao samo dobro.” A neki savremenici kažu: “Upravnik nije bio mnogo ljubomoran, pa ju je ipak zadržao za ženu, naredio je da se stvar zaboravi i upozorio da slično ne ponovi, nije rekao da će se razvesti od nje, niti da se ljuti na nju; a časni Kur’an ne ulazi u detalje.” \n \nNeki komentatori i šejhul-islam Ibn Tejmijja kažu da je Jusuf, alejhis-selam, rekao: “Isto tako, on neka zna da ga ja nisam, dok je bio odsutan, iznevjerio”, tj. dok je bio na dvorcu, ali to je pogrešno shvatanje ajeta, oponira arapskom jeziku, kontekstu i dokazu, iako je Ibn Tejmijja u svom djelu El-Fetava, dio Tefsir, detaljno govorio o tome; on ne ostavlja ni malo, ni veliko, a da ga detaljno ne obradi, i nema oblasti, a da mu Svemogući Allah nije dao veliko znanje o njoj. Dakle, ispravno je da su to riječi upravnikove žene (i tada bi prijevod glasio, op. prev.): “Isto tako, on neka zna da ga ja nisam, dok je bio odsutan, iznevjerila”, tj. neka on, Jusuf, zna da ga ja, koja sam ovdje prisutna, a on odsutan, u tamnici, nisam iznevjerila, jer: “Allah neće dopustiti da se ostvare lukavstva podmuklih.” \n \n“Ja ne pravdam sebe, zaista je duša sklona zlu, osim one kojoj se Gospodar moj smiluje. Gospodar moj zaista prašta i samilostan je.” Šejhul-islam kaže da je ove riječi izgovorila ona, tj.: ne pravdam sebe zbog onoga što sam učinila, zbog želje za nemoralom, zavođenja i zatvaranja vrata, ali mi se Svemogući Allah smilovao, pa nisam počinila nemoral. A neki učenjaci kažu da su njene riječi: “…osim one kojoj se Gospodar moj smiluje” općenite, tj. ko savlada prohtjeve i poroke svoje duše i odvrati je od grijeha, njemu je Allah, dželle šanuhu, ukazao veliku milost."
    },
    {
      "\"Mi uzvisujemo onoga koga Mi hoćemo\"": "I vladar reče: ‘Dovedite mi ga, uzet ću ga u svoju svitu (estahlishu li nefsi)…’”, a zaista je čudno to što je vladar tražio od izaslanika da dovedu Jusufa, alejhis-selam, da ga uzme u svoju svitu, da ga odabere za sebe. Riječ istihlas, spomenuta u ajetu, znači odabiranje onoga čija se iskrenost dokazala; njega je vladar probao na djelu i vidio da je iskren, da zna tumačiti snove, da posjeduje znanje, a časni Kur’an na više mjesta govori o odabiranju. Pogledajte kako govori o tome: “…uzet ću ga u svoju svitu…”, tj. nije samo oslobođen, nije postao samo slobodnjak, već određenjem Sveznajućeg iz tamnice odlazi u dvorac, iz okova na minber, iz nezavidnog položaja na vlast. \n \n“…a Allah čini šta hoće, ali većina ljudi ne zna.” Dakle, iz tamnice izlazi ponosan, počašćen, neponižen, jer on nije običan čovjek. Vladar ga odabire da bude u njegovoj sviti, da mu bude savjetnik, a sve to bila je velika Allahova, dželle šanuhu, milost i dobrota prema Jusufu, alejhis-selam: ne samo da ga je učinio vladarevim savjetnikom već – vladarem, dao mu poslanstvo, učinio da upravlja stovarištima u Misiru. \n \n“…i pošto porazgovara s njim…” vladar ga svečano dočekuje, prima ga bez odlaganja, s njim razgovara bez prevodilaca, te mu reče: “Ti ćeš od danas kod nas uticajan i pouzdan biti.” \n \n“Postavi me da vodim brigu o stovarištima u zemlji.” Naime, Jusuf, alejhis-selam, ne traži nikakvo određeno počasno mjesto, ne želi da prima i ispraća zvanice, već jasno traži položaj ministra finansija kako bi upravljao tim državnim sektorom nadzirući stovarišta Misira. Bio je siguran da ima snage i afiniteta za takvo nešto. Znao je da je najdostojniji za to, jer ga je Svevišnji Allah poučio pisanju i računanju, a imajući u vidu i to da im je protumačio san u vezi s tim. \n \n“…ja sam zaista čuvaran i znan.” Ove riječi učenjaci tumače tako da je Jusuf, alejhis-selam, “objedinio dva svojstva koja mora imati čovjek koji se bavi stovarištima, tj. da je čuvaran i znan, odnosno da zna čuvati dobra i da ima znanje u vezi s računanjem; ne smije biti rasipnik, niti smije biti nepismen, da mu se administracija ne bi otela kontroli, da mu ne mogu falsificirati dokumente i spise”. Ali, dobrota pripada Svemogućem Allahu, ne vladaru, ni Jusufu, alejhis-selam, drugim riječima, uspjeh u tome sektoru ne zavisi samo od ministra i njegovog znanja, već zavisi od Allaha, Jednog Jedinog, s Čijim se dopuštenjem događa sve na nebesima i na Zemlji. \n \n“I tako Mi Jusufu dadosmo vlast u zemlji, boravio je ondje gdje je htio…”, tj. dadosmo mu vlast u Misiru, a boravio je ondje gdje je htio, jer je u njegovim rukama bila potpuna vlast: sklapao je ugovore i prekidao ih, naređivao i zabranjivao, bio ministar finansija, zapovjednik vojske, ukratko, svim je stvarima upravljao kako je htio. Allahova je dobrota da čovjeka obdari razumom, znanjem i pronicljivošću pa mu dâ visok položaj i bogobojaznost. \n \n“…milost Svoju Mi dajemo onome kome hoćemo i ne dopuštamo da propadne nagrada onima koji dobra djela čine (el-muhsinin)”, tj. Svemogući Allah zbilja nije dopustio da propadne Jusufov, alejhis-selam, trud: pomogao mu je, dao mu vlast i odabrao ga, a sve zato što je Jusuf, alejhis-selam, bio iskren prema Gospodaru i prema sebi; iskren prema Allahu time jer je pazio na Njegove granice; nije počinio nemoral, čuvao je svoju vjeru, čast i spominjao Svemogućeg Allaha, pa ga je On nagradio kako nagrađuje dobročinitelje: “Zar nagrada za dobro učinjeno djelo može biti nešto drugo do dobro?!” A u gornjem ajetu upotrijebio je izraz el-muhsinin zato što su vjerovjesnici na najvišem stupnju, a redoslijed je sljedeći: islam, pa iman, pa ihsan; ihsan je najviši stupanj u svemu: riječi su najljepše, djela najbolja, vjerovanje – jekin, uvjerenje, snaga… \n \nČasni Kur’an govori o ihsanu u vezi s riječima i djelima, a neki su ajeti u vezi s tim sljedeći: “…zato obraduj robove Moje koji Kur’an slušaju i slijede ono najljepše u njemu”, također: “…da bi iskušao koji će od vas bolje postupati.” \n \nNjima, dobročiniteljima, Allah, dželle šanuhu, daje da zauzmu visok položaj na ovome svijetu, i to nije jedina nagrada. Na onome svijetu bit će uzdignuti za čitave stupnjeve, ali ljudi ne znaju. Treba znati da Svemogući Allah ovaj svijet daje i dobrima i lošima. U autentičnom hadisu kaže se: “Allah daje ljepote ovoga svijeta i onome koga voli i onome koga ne voli, ali vjeru daje samo onome koga voli.” \n \nZatim je Svevišnji ukazao da će nestati i vlasti, i položaja, i ministarstva, i imetka, i druženja s ljudima: “A nagrada na onome svijetu bolja je za one koji vjeruju i koji se grijeha čuvaju.” Lijepe li poruke onima koji imaju razum, koji slušaju i koji su prisebni! \n \n“I dođoše braća Jusufova…”, tj. Jusuf, alejhis-selam, sjedi s ljudima. Prima ih. Izdaje naređenja i smjernice. Vladar je, ima sluge, pratnju, vojsku, savjetnike… A Jakub, alejhis-selam, traži od svojih sinova da pođu u Misir, govori kako tamo ima pravedan vladar, i ne znajući da je vladar ustvari njegov sin Jusuf, alejhis-selam. Hvaljen budi, Allahu, Ti Koji određuješ! Polaze iz Palestine, iz pokrajine Ken‘an. Tjera ih nestašica. Pogledajte kako Allah, dželle šanuhu, povezuje uzroke i posljedice. Odlaze u Misir, zemlju ratnika, stovarišta i blagostanja, na devama, gladnim i iznurenim od nestašice. Putuju. Ni na kraj pameti im nije ono što su učinili prije nekoliko godina. Ulaze kod Jusufa, alejhis-selam. Pogledi se susreću. Kakav prizor! \n \n“I dođoše braća Jusufova i uđoše k njemu, pa ih on poznade, a oni njega ne poznadoše”, tj. pušta ih u svoj kabinet, Mudri Allah je tako htio. Poznaje ih nakon dvadeset godina, prema nekim komentatorima, nakon četrdeset godina. U svakom slučaju, mislim da se radi o periodu od oko dvadeset godina. Jer, ako saberemo sedam godina Jusufovog, alejhis-selam, boravka na dvorcu, sedam u zatvoru i sedam nakon zatvora, izlazi oko dvadeset. Nisu mogli ni zamisliti da će dječak koga su prije toliko godina u Palestini, u pustinji, bacili u bunar, vladati Misirom; nešta takvo historija rijetko bilježi. Da im se cijeli svijet zakleo da je Jusuf živ, da je okrunjeni kralj, da ima sluge, dvorac, naređuje…, ne bi povjerovali. Poznaje svoju braću. Oni njega – ne. Ali, on se ponaša prirodno. Ne odaje se ni pokretom ni izrazom lica: “Mi smo tako u Jusufovu korist zamku pleli”, tj. Mi smo ga poučili da varku izvede, odnosno plan je od Svemogućeg Allaha; onaj koga Allah štiti ne treba se bojati nikoga. \n \nUčtivo i lijepo ih prima. Svečano. Izražava toplu dobrodošlicu. Kažu mu da ih je glad natjerala da dođu. Čuli su kako on ima pšenice i drugih namirnica. Pita ih odakle su došli, a oni odgovaraju: “Iz Palestine”, i još dodaju da imaju i oca, oronulog starca, zove se Jakub, ne znajući da je onaj kome se obraćaju njegov sin Jusuf, alejhis-selam, kome su onoliko napakostili. Vjerovjesnik Jusuf, alejhis-selam, namiruje ih potrebnom hranom. Ali je još prije odlučio: nikome, radi štednje, ni stanovnicima Misira, ni stanovnicima drugih mjesta, ne dati više od kamilinog tovara. \n \n“I kada ih namiri hranom potrebnom, reče: ‘Dovedite mi brata svoga koji je ostao s ocem vašim…’”, tj. sjedi s njima i razgovara, a oni pričaju da je njihov otac oronuo, da je izgubio sina i da uvijek plače za njim. Kažu da ga žele umilostiviti, da ublaže njegov bol. Jusuf, alejhis-selam, pita ih koliko ih je, a oni odgovaraju da ih je bilo dvanaest. Jusuf, alejhis-selam, zaključuje da ih je tu deset. Jedan s ocem, a gdje je drugi?! “Nestao”, odgovaraju. “Kako je nestao”, pita ih. Kažu: “Kada smo bili mali, otišli smo da se igramo i vuk ga je pojeo. Otada njegov otac neprestano plače, oči je isplakao.” “Čudno, vuk ga pojeo”, zaključuje Jusuf, alejhis-selam, govoreći da je njihov slučaj čudan. Traži, dovedite brata, koji je ostao kod kuće. \n \nRazumljivo je bilo da im ga Jakub, alejhis-selam, neće povjeriti. To se i dogodilo. Kada su ga tražili, on ga je uvijek držao na oku, uza se. Neki kažu da se zvao Benjamin, a drugi – Šalo, a Svemogući Allah najbolje zna, a ako ga Sveznajući Allah nije imenovao, ne trebamo se opterećivati time kako se zvao. Jakub, alejhis-selam, zadržavao ga je iz dva razloga: prvo, volio ga je koliko Jusufa, ili malo manje; i, drugo, bio je Jusufov punokrvni brat, a njihov po ocu, i nije im ga smio povjeriti kao što im je povjerio Jusufa, alejhis-selam. Tako je Jusuf, alejhis-selam, od njih izvlačio informacije polahko, da ne otkrije plan. \n \nZatim se poziva na svoju susretljivost i dobročinstvo: “…zar ne vidite da punu mjeru dajem i da goste ne može biti bolje primam…”, tj. zar ne vidite koliko sam vam dobročinstvo učinio, svečano vas dočekao, i zato polažem pravo da vidim vašeg brata, a sve to govorio je da ih pridobije i podstakne, ali riječima: “Ako mi ga ne dovedete…” indirektno prijeti, a ipak nastoji da mu ga dovedu, ali neće da pokaže svoju želju odjednom: “Ako mi ga ne dovedete, nećete više od mene hrane dobiti i ne dolazite mi”, tj. ako ne mognete dovesti svoga brata, ne dolazite više u Misir, ne približujte mi se, za vas hrane ovdje više neće biti, čak ni posjeta ne dolazi u obzir, isključujući mogućnost da njegov zahtjev shvate kao poželjan, a ne obavezan, dakle poruka je: bez brata se ne približujte Misiru; osim te, iscrpljene su sve mogućnosti za dolazak. \n \nZnajući kako će se Jakub, alejhis-selam, postaviti prema molbi, odgovaraju: “Pobrinut ćemo se da ga nekako od oca njegovog izmamimo (se nuravidu)…” Boga mi, to će biti teško, teže nego što možeš zamisliti, niti iko može zamisliti, ali obećavamo da ćemo ga dovesti, sve ćemo dati od sebe. “Upravo to i znači glagol ravede, upotrijebljen u ajetu: dati sve od sebe i mnogo moliti za nešto”, kažu jezikoznanci. \n \n“…zaista ćemo tako postupiti…”, tj. zaista ćemo ga izmamiti od njegovog oca, na tome da će se potruditi da ga izmame završava se njihov razgovor. Jusuf, alejhis-selam, odlazi kod sluga i čuvara stovarišta, naređujući im: “Stavite njihove stvari u tovare njihove, oni će ih, kada se vrate svojima, prepoznati i opet će se vratiti”, tj. novac, krzno divljači i još neku robu, prema komentatorima, koje su donijeli da njima kupe žito – vratite, natovarite na njihove deve, jer ne želimo nadoknadu, želimo da ovo bude veliko dobročinstvo, neka naše djelo bude radi Allahovog plemenitog lica. A oni će, kada otvore tovare, vidjeti da smo im učinili dobročinstvo i da ih nismo doveli u nepriliku. Pogledajte lijepog postupka i morala: nije pred ljudima rekao da im vraćaju njihovu robu, a džaba daju pšenicu! Otuda je Jusuf, alejhis-selam, trostruki dobročinitelj: sakrio je dobročinstvo, olakšao im i djelom ih podstakao da što prije ponovo dođu. Zaista, vratit će se, jer se plemenitom uvijek dolazi na noge, a od škrtog ljudi traže samo jednom. \n \n“I pošto se vratiše ocu svome…” obavijestiše ga kako ih je vladar dočekao i počastio, a Jakub, alejhis-selam, i ne sluti da je vladar Misira, vladar svijeta njegov sin Jusuf, alejhis-selam. \n \nPa govore: “O oče naš, više nam neće hranu davati. Zato pošalji s nama brata našeg da bismo dobili hranu…”, tj. ovoga puta dao nam je i hranu, ali više neće, sve dok ne povedemo našeg brata, i nemoj nas više slati bez njega, on, vladar, uvjetovao je: “Ako želite dobiti hranu, i uz nju još jedan kamilin tovar, morate mi dovesti svog brata.” \n \n“…a mi ćemo ga zaista čuvati”, tj. zaklinju se Allahom, dželle šanuhu, da će paziti na njega, otuda što je sve izgledalo sumnjivo, i znali su da Jakub, alejhis-selam, neće pristati bojeći se da ga ne budu “čuvali” kao što su “čuvali” i Jusufa, alejhis-selam. Znali su da će ih optužiti, i da neće pristati, pa su tvrdo obećali da će ga zaista čuvati. Pogledajte, Jakub je, alejhis-selam, za Jusufom, alejhis-selam, oči isplakao, i još plače, boluje od rastanka i samoće, a sada još jedna nevolja: “Pošalji s nama našeg brata.” \n \nPita ih: “Zar da vam ga povjerim kao što sam prije povjerio brata njegovog”, tj. vi ste oni što upropastiše Jusufa, vi ste oni što ga odvedoste i ne vratiste, vi ste oni što me baciste u brige i muke, u plač više od dvadeset godina. U ajetu nije sve rečeno, već ima zamišljeno značenje: neću vam ga povjeriti, jer sam vam prije povjerio Jusufa, pa niste održali obećanje, i, otuda: dovoljno mi je nedaće ono šta je već bilo. \n \nZatim reče: “Ali, Allah je najbolji čuvar i On je najmilostiviji”, tj. još uvijek je mislio na Jusufa, alejhis-selam, instinkt mu je govorio da je živ, da nije mrtav, da ga nije pojeo vuk. Kažu da se Jakub, alejhis-selam, požalio Svemogućem Allahu na svoju slabost i molio Ga da mu zajamči da će ga čuvati. \n \n“A kada otvoriše tovare svoje…” spustiše tovare i otvoriše ih pred ocem te stadoše gledati u misirsko žito: pšenicu, ječam i kukuruz. “…i nađoše da su im vraćene stvari njihove…” koje su odnijeli kao naturu. \n \nRekoše:“O oče naš, šta možemo više poželjeti”, tj.:“Oče naš, ko je plemenitiji od njega, ko nas je još tako darovao: uveo nas u dvorac, lijepo dočekao, dao nam punu mjeru, vratio našu robu, Boga mi, čovjek time ne može željeti ništa podlo! Šta više da tražimo od njega? Zaista ga se stidimo.” Pokušavaju da ga odobrovolje, pridobiju: “…i hranom ćemo čeljad našu namiriti, i brata ćemo našeg čuvati…”, tj. samo nas pošalji u Misir da donesemo tovare hrane, da nas podmirimo, a brata ćemo pomno čuvati, nećemo ga izgubiti, Allahom se kunemo. Još dodaju: “…a i jedan kamilin tovar hrane ćemo više dobiti; to je neznatan tovar”, tj. onaj ko bude jahao na jedanaestoj kamili također će dobiti tovar, a možda i još nešto neočekivano, jer vladar je plemenit, a plemeniti hrli da učini dobro; još jedan kamilin tovar za njega neznatna je usluga. \n \nJakub, alejhis-selam, zastaje. Pred njima šutljivo odmjerava dobrobit i štetu: ili će odbiti da pošalje svog sina, pa će im biti uskraćena hrana i vladareva dobrota te će, usljed nestašice i suše, poumirati od gladi ili će ga poslati i izgubiti kao što je izgubio i Jusufa, alejhis-selam. Odabire da ga pošalje, ali od njih traži da mu se Allahom tvrdo zakunu da će ga čuvati. Učenjaci kažu da se opredijelio za tu mogućnost zato što je znao da je Jusuf, alejhis-selam, živ i da ga vuk nije pojeo. \n \n“Ja ga s vama neću poslati dok mi se tvrdo Allahom ne zakunete da ćete mi ga doista vratiti…”, tj. Allaha mi, pored Koga nema drugog boga, Njegove mi veličine, ovoga sina neću s vama poslati dok mi se tvrdo Allahom ne zakunete, a ako slažete, pa stići će vas munja i uništiti. Da se zakunete, tražim sada, a nisam onda, kada sam s vama poslao Jusufa, kada ste rekli: “Pošalji ga sutra s nama da se igra i razonodi”, pa zbog toga još sada tugujem. (Od njih nije tražio da mu vrate Jusufa, alejhis-selam, i njihova se zakletva ne odnosi na to.) \n \nA tada se ogradio: “…osim ako ne nastradate…”, tj. osim ako vas sve ne odnese bujica, ili vas vladar sve ne zatvori, tada biste imali opravdanje, ali da se vratite bez njega – ne prihvatam. \n \n“I pošto mu se oni zakleše, on reče: ‘Allah je jamac za ono što smo utanačili!’” Ove riječi trebaju djelovati na ljude: presudno je kada to čovjek kaže. Učenjaci kažu: “Zbog tih riječi zaslužio je da Svemogući Allah sačuva i njega, i sve njegove sinove, pa će se, na kraju, svi sastati i zajedno živjeti.”"
    },
    {
      "Čaša - argument i sredstvo": "Nakon što oronuli starac, plemeniti vjerovjesnik Jakub, alejhis-selam, pristaje, savjetuje svojih jedanaest sinova kao iskusan i razuman čovjek: “Sinovi moji, ne ulazite na jednu kapiju, već na razne kapije…” Komentatori nemaju jedinstven stav o tome na šta se odnosi riječ kapije, da li na kapije grada ili kapije vladarevog, Jusufovog, alejhis-selam, dvorca. Ibn Abbas, radijallahu anhu, i Mudžahid kažu da se za njih bojao uroka, jer su bili lijepi, (snažni) i brojni, a Allah najbolje zna, pa bi možda i umrli od uroka. \n \n“…a ja vas ne mogu spasiti od onoga što vam Allah odredi…”, tj. Boga mi, ja vas ne mogu sačuvati od uroka, ni smrti; čuvar, i onaj koji otklanja zlo, i onaj koji liječi jeste Svemogući Allah, a naše je samo da poduzmemo mjere opreza. I pored toga što vam kažem da ne ulazite na jednu kapiju, oslanjam se na Allaha, i ako vas neko urekne, niko vas neće izliječiti osim Njega. \n \n“…sud pripada jedino Allahu…”, tj. naređivanje i zabranjivanje isključivo su Allahovo pravo, kada i kader, odnosno sve što se dešava, dešava se Njegovom voljom. Pogledajte kur’anskog sklada: Jusuf iz tamnice, iz okova šalje poruku tevhida, poslanstva i Šerijata, a Jakub šalje poruku tevekkula, oslanjanja na Gospodara i prepuštanja stvari Njemu, jedan u Misiru, poziva na svjedočenje da nema istinskog božanstva osim Allaha, na poslanstvo i Šerijat, a drugi, u Palestini zalaže se za princip istine (i to je stvarna uloga čovjeka na Zemlji); divni li su i otac i sin, dijete i roditelj, blagoslovljene li porodice! \n \n“…ja se u Njega uzdam…”, tj. kako li je samo bio strpljiv taj vjerovjesnik, oronuli starac, plače toliko da mu oči pobijele od jada: “Jusufe, tugo moja”, i još govori da tugu svoju i jad svoj pred Allahom iznosi. Ali, i pored svega, oslanja se na Allaha i Njemu prepušta svoj slučaj. Kao da je rekao: “Moj Allahu, na Tebe se oslanjam kada se radi o Jusufovom nestanku, odlasku njegovog brata i odlasku mojih sinova…” \n \n“…i neka se samo u Njega uzdaju oni koji se uzdaju!”, tj. ko želi svoj slučaj prepustiti nekome, neka ga prepusti Svemogućem Allahu. \n \n“I kada uđoše onako kako im je otac njihov naredio, to im nimalo nije pomoglo da budu pošteđeni onoga što im je Allah bio odredio, jedino se ostvarila želja Jakubova, koju je izvršio…”, tj. ušli su po dvojica na vrata, a to im je oporučio zbog želje koju je nosio u sebi, bojeći se za njih uroka, ili nečega drugog; htio je poduzeti mjere opreza, a Allah najbolje zna. \n \n“…a on je, uistinu, veliki znalac bio, zato što smo ga Mi naučili, ali većina ljudi ne zna”, tj. Mi smo poučili Našeg vjerovjesnika, dali smo mu veliko znanje. \n \n“I kada izađoše pred Jusufa, on privi na grudi brata svoga…”, tj. Jusuf se osami sa svojim bratom, privi ga na grudi i upita sjeća li se Jusufa, svoga punokrvnog brata – ostala deseterica bili su od druge majke – koga su bacili u bunar i rekli da ga je pojeo vuk! “Ja sam taj Jusuf, vladar na ovome svijetu, vjerovjesnik, a vuk ne može pojesti vjerovjesnika.” \n \n“Ja sam, doista, brat tvoj, i ne žalosti se zbog onoga što su oni uradili”, tj. Svemogući Allah je Taj Koji određuje, On je odredio da mi urade ono što su uradili i da našem ocu nanesu bol, to će Allah nadoknaditi, vidjet ćeš na kraju da je Allah bio s nama, kraj je u korist bogobojaznih, zato se ne plaši! Povjerava mu strogu tajnu: “Učinit ćeš nešta kako bih te mogao zadržati kod sebe i otuda dovesti oca i svu čeljad.” A sve to je bilo određenje Sveznajućeg. Govori: “Onda, dogovorili smo se, i bilo kako bilo, ja ću te optuživati pred ljudima da si ukrao, a ti se nemoj braniti, šutnjom se izjasni da si ukrao, pa ću te zadržati na dvorcu, a poslije dovesti oca i ostalu čeljad.” \n \n“I pošto ih namiri potrebnom hranom, stavi jednu čašu u tovar brata svoga…”, tj. pošto u njihove tovare stavi žito, naredi slugama i svojim momcima da u Benjaminov tovar stave vrijednu čašu od zlata ukrašenu lančićima, iz koje je pio (prema nekim komentatorima, radilo se o posudi za vaganje mesa), i da je pokriju žitom, pa će razglasiti da je ukradena, a onda je pronaći kod njega, pa ga, na osnovu dokaza, zadržati u dvorcu, a da ga bezrazložno uzmu, ne bi bila zadovoljna ni njegova braća, ni javnost. Sve je to bila zamka koju je Allah pleo u Jusufovu korist; on to ne bi sam znao izvesti da ga Svevišnji Allah nije poučio. Sluge i momci postupaju po naređenju: u Benjaminov tovar, ispod žita, stavljaju čašu. Pogledajte mudrosti: pustio je da karavan od jedanaest lijepih mladića, na devama napusti grad. \n \nTada vladar, Jusuf, alejhis-selam, šalje glasnika: “O karavane, vi ste, doista, kradljivci!”, tj. ukrali ste vladarevu čašu od zlata, ko se na to može usuditi, zar vas nismo ugostili, pa da tako uzvraćate?! \n \n“Oni im pristupiše i upitaše: ‘Šta to tražite?’”, povikaše svi uglas, osim Benjamina; ponio se onako kako mu je već bilo preporučeno: da ništa ne govori, da ne oda Jusufa, neka sve teče kako je Jusuf zamislio. Vraćaju se kod Jusufovog izaslanika. Dolaze i drugi ljudi. Zadržavaju karavan. Gledaju u njih i misle da su nevini. \n \n“Odgovoriše: ‘Tražimo vladarevu čašu, i ko je donese dobit će kamilin tovar hrane. Ja za to jamčim’”, tj. tražimo veliku čašu (odnosno posudu za vaganje mesa) i onome ko je donese garantiramo da će u ovim gladnim godinama dobiti kamilin tovar hrane. A sve su ovo uredili kako bi pronašli krivca. Ovako je izgledalo da posrijedi nije nikakva kamuflaža niti zamka. Odgovaraju da će čašu vratiti džaba ako je kod njih. Glasnik govori da, ako je neko uzeo čašu, neka je vrati, a on jamči za taj tovar, tako će lijepo postupiti i prema njima i prema sebi. \n \n“Rekoše: ‘Allaha nam, vi znate da mi nismo došli da činimo nered na zemlji, i mi nismo kradljivci’”, zaklinju se Velikim Allahom na osnovu onoga šta znaju, tvrde da čaša nije kod njih. “Allaha nam, nismo došli da krademo, to nije naš način.” Zaista nisu bili kradljivci sinovi vjerovjesnika Jakuba, alejhis-selam, ali je Svemogući Allah htio da izvede varku u korist Jusufa, alejhis-selam, da se pokaže tajna zbog koje je pomogao Jakubu i dao sva ta čuda i mudžize, nadnaravna djela, da ljudi shvate da Allah sve zna. Mudro od Jusufa, alejhis-selam, bilo je i to što nije požurivao da ih uhapse, niti da uzme Benjamina od njih. \n \nJusufovi ljudi upitaše: “A kakva mu je kazna ako ne govorite istinu?”, tj. kažete da niste kradljivci, kunete se da ne činite nered na Zemlji, ali šta ako čašu ipak nađemo kod vas, ako je neko od vas bude ukrao, a vi lagali, neće vladar presuditi, već vi presudite. A kradljivac se ne zatvara, već ga se kazni, bilo novčano ili batinama. Oni presudiše: “Neka bude zatvoren.” \n \nTako presuda dođe u Jusufovu, alejhis-selam, korist:“Kazna je onome u čijem se tovaru nađe – sam on. Eto tako mi kažnjavamo kradljivce”, tj. glava za glavu: ako kod ijednog od nas nađete čašu, uzmite ga, neka to bude kazna zločincu. Govore tako, uvjereni da su nevini, ali Uzvišeni Allah htio je da sami presude. Kada je čovjek pokoran Allahu, On plete lukavstva u njegovu korist, otvori mu vrata, stvari dovede u sklad, ali ako je Allah protiv čovjeka, mrak mu je pred očima, i cijeli svijet mu ne pomaže; zato budi uz Njega, On će biti uz tebe. \n \nSluge i čuvari počinju pretraživati tovare. Velika oštroumnost: “I on poče s vrećama njihovim, prije vreća brata svoga…”, tj. nije počeo od Benjaminovog, već od njihovih tovara, da ne bi posumnjali. Prvi – ništa, drugi – ništa, treći – ništa… Pretražuju i posljednji, Benjaminov tovar: “…a onda izvadi čašu iz vreće brata svoga…” govoreći: “Mašallah, primate od vladara žito, a kradete njegovu čašu, niste dobrim uzvratili!” Začuđeni su. Izbezumljeni. \n \n“Mi smo tako izveli lukavstvo u Jusufovu korist. On po vladarevom zakonu nije mogao uzeti kao roba brata svoga, ali je mogao s Allahovim dopuštenjem. Mi uzvisujemo onoga koga Mi hoćemo, a nad svakim znalcem ima još znaniji”, tj. po vladarevom zakonu i po Jusufovom Šerijatu nisu ga mogli tako kazniti, ali su oni to predložili, pa se sve podudarilo: Benjamin je u Jusufovim rukama. Tako je Svemogući Allah uzvisio vjerovjesnika Jusufa, alejhis-selam, a, opet, nad svakim znalcem ima onaj koji zna više, a samo On, Jedan Jedini, zna gajb, sve tajne. \n \nGovore pred Jusufom, alejhis-selam: “Ako je on ukrao, pa i prije je njegov brat krao…” Mašallah, vladar, potlačeni obespravljeni nepogrešivi poslanik, čovjek otjeran od svojih, čovjek koga otac oplakuje više od dvadeset godina, koji je oči svoje isplakao – krade! Još je u njihovim srcima bilo ranijeg neprijateljstva i zavisti. Govore, osvećujući se: “Isti si kao i tvoj punokrvni brat (Jusuf), ti si kriv što kasnimo, što se vladar na nas rasrdio.” (Pozivaju se na to da je i Jusuf, alejhis-selam, krao, a misle možda na predanje čija autentičnost nije dokazana, a u kojem se navodi da je monoteist Jusuf, alejhis-selam, kada je bio mlad, vidio jednu od svojih tetaka po ocu kako se klanja kipu, pa ga je uzeo i sakrio. Tetka ga je otkrila i govorila da je ukrao njen kip.) “Eto, ti si isti kao onaj što je ukrao kip naše tetke”, govorila su braća. \n \n“I Jusuf im ne reče ništa…” Kore ga i ne znajući da pred njima stoji onaj koga kore, Jusuf, alejhis-selam. Mudro je postupio, ništa nije rekao, suzdržao se. Velika je mudrost, oštroumnost i dosjetljivost da se čovjek izvuče, da ne dopusti da ga neko isprovocira, pa da, u srdžbi, izusti ono što bi mu kasnije štetilo. Da im je rekao ma šta, da im je odgovorio svađajući se: “Boga mi, nije istina to što govorite, vi ste učinili to i to”, sve bi postalo jasno, propalo bi lukavstvo da postigne cilj. Tome ga je Svemogući Allah poučio, a motivirao – sretan završetak. Dakle, mudro je, Jusufe, da razmisliš i da ništa ne kažeš, ne komentiraš, neka sve polahko dođe na svoje mjesto, iako su i tebe i Benjamina optužili za krađu. \n \nVi ste u gorem položaju…” pomisli u sebi, i Svevišnji Allah pokazat će vam da ste vi zlobni, a da je on bolji od vas. Znao je Jusuf, alejhis-selam, prošlost, bio je veoma pronicljiv. Zato je u sebi rekao nepobitnu, neprikosnovenu parolu: “Vi ste u gorem položaju” da se smiri nakon što je čuo veliku neistinu. “Kako Benjamina možete optužiti za krađu, a uopće nije ukrao! Kako Jusufa, svog brata, možete optužiti za krađu, a nikada ništa nije ukrao!” \n \n“Allah dobro zna kako je bilo to o čemu govorite.” Kao da im govori: “Izgleda da grijeh pripada vama, i Allah, dželle šanuhu, najbolje poznaje vaše smicalice koje ste priredili”, misleći na detalje iz njihove klimave biografije. “A sada idite, mi smo uzeli kradljivca, lopova, po vašoj presudi.” Jusuf, alejhis-selam, uzima Benjamina za ruku i kori ga pred svijetom: “Kradeš vladarevu čašu, a mi vas lijepo primili”, a kada se izdvojiše, u dvorcu, reče mu: “Dobro došao, sada smo zajedno, oni odlaze, ali će se vratiti i stvar će se riješiti, mi ćemo ih obavijestiti o onome šta su učinili, i objasnit će im se koliko su pogriješili, a kraj će biti u našu korist; kraj je uvijek u korist bogobojaznih i u korist našeg oca, koji je, kada sam bačen u bunar, ojađen rekao da je u njihovim dušama ponikla zla misao, da se neće jadati, da od Allaha traži pomoć protiv onoga što iznose.” \n \nTraže: “O upravniče, on ima vrlo stara oca, pa uzmi jednog od nas umjesto njega! Mi vidimo da si dobar čovjek.” \n \nStiže neočekivan odgovor: “Sačuvaj Bože, da uzmemo nekog drugog do onoga u koga smo naš predmet našli! Tada bismo zaista bili nepravedni!” \n \n“I kada izgubiše svaku nadu, odvojiše se ustranu da se posavjetuju…”, tj. kada izgubiše svaku nadu da će osloboditi svoga brata, skloniše se u pustinju, daleko od ljudi, da se posavjetuju: “Šta učiniti, a već smo iskušali oca jednim problemom, pa više od dvadeset godina plače, a sada mu dolazimo bez Benjamina, koji je uradio šta je uradio i ostao u Misiru? Znate li da ste se ocu tvrdo zakleli da ćete vratiti Benjamina!” Obezglavljeni. Poraženi. Potišteni. Allah im oprostio ono što su učinili, u koliku su se samo nevolju, nepriliku i tugu doveli! Ako se ponovo vrate da mole za milost, vladar im neće udovoljiti, a ako se vrate kući, ocu – šta je bilo s tvrdom zakletvom?! \n \nNajstariji među njima reče: “Zar ne znate da ste se ocu svom Allahom zakleli, a i prije Jusufa upropastili. Neću napustiti ovu zemlju dok mi to otac moj ne dopusti ili dok Allah u moju korist ne presudi, a On je Sudija najbolji”, tj. Boga mi, neću napustiti Misir, samo Allah zna moju brigu. Jusufa smo još prije upropastili, a sada još jednog našeg brata, a naš je otac oronuo, oslijepio plačući za Jusufom, kako ćemo ocu na oči, kako ćemo opravdati zakletvu Allahom, zbog koje bi se i brdo raspalo od njenog tereta! “Ostavite me ovdje.” Plače. Noge ga ne mogu nositi. “Stvar je strašna: prvo – Jusuf, pa – Benjamin, šta smo učinili sa zakletvom!”, već: \n \n“Vratite se ocu svome pa recite: ‘O oče naš, sin tvoj ukrao je; mi tvrdimo samo ono što smo vidjeli…’”, tj. recite: “Allah je tako odredio” (uistinu, Benjamin nije ukrao, već je to bilo Božije lukavstvo u Jusufovu korist). Sjeda. Govori: “Ja ne mogu ići, vi idite, recite da tvrdite samo ono što ste vidjeli, i da nije posrijedi nikakva spletka, nepravedno su ga optužili da je ukrao vladarevu čašu, ne znavši uopće o čemu se, ustvari, radi. Nismo mislili da će tvoj sin ukrasti čašu i staviti je u svoj tovar. Čini se da je zaista ukrao, a mi nismo znali šta će se dogoditi”: “a mi se nismo mogli onoga što je bilo suđeno sačuvati”, tj. zaista smo ga čuvali koliko smo mogli, ali nismo mogli spram onoga šta nije u našem domenu, tvrdimo ono što smo vidjeli: vladar ga je, po našoj presudi, zadržao kod sebe. Mi ne znamo ljudske tajne i šta ko misli, to zna samo Allah. Mi govorimo ono što znamo. \n \nAko nam ne vjeruješ: “Pitaj grad u kojem smo boravili i karavan s kojim smo došli. Mi zaista govorimo istinu!”, tj. ako sumnjaš u nas, pitaj karavan koji se, zbog suše i neimaštine, uputio u Misir tražeći žito i koji se, na vladarevo traženje, vratio u grad, pa su stigli vladarevi ljudi i pretraživali stvari, a i brojni su se ljudi okupili. Ibnul-Dževzi, u djelu Zadul-mujesser, tvrdi da je karavan vraćen već iz predgrađa, gdje se sve i dogodilo, pa je, nakon što je Jusuf, alejhis-selam, sredio situaciju, glasnik povikao: “O karavane, vi ste, doista, kradljivci!” Tada su došli vladarevi ljudi i pretresli karavan te našli čašu. Ono što se tamo zbilo izazvalo je javnu pažnju. “Oče naš, iskreni smo, i nikakvim se lukavstvom nismo poslužili da mu napakostimo” – zar će im povjerovati sada, a nije ni prije u vezi s Jusufom! “Evo ih, tu su ljudi koji su s nama bili, pitaj njih. Nećeš nama vjerovati jer smo te jednom ozlijedili i učinili ono čime Svemogući Allah nije zadovoljan: da ne može biti gore, rastužili svoga oca, koji će još više patiti zbog sinova.” Pozivaju se na grad i karavan jer znaju da će Jakub, alejhis-selam, posumnjati u njih i svjesni su da će crna mrlja u njihovoj biografiji uticati na rezultat izjave. (A onaj ko je iskren i nevin ne mora se pozivati ni na komšije, ni na prijatelje, dovoljno mu je što se dogodilo onako kako se dogodilo i što je siguran u ono šta govori.) \n \nAjet: “Pitaj grad u kojem smo boravili…” po nekim jezikoznancima znači: pitaj stanovnike grada, jer grad i zidine ne mogu govoriti, a drugi odriču medžaz, zamišljeno značenje, pozivajući se na činjenicu da je grad samo onaj u kojem ima ljudi i nije potrebno tako tumačiti niti pretpostavljati to značenje. \n \nIbn Abbas, radijallahu anhu, i još neki učenjaci po jednom kiraetu učili su: “…sin tvoj optužen je za krađu…”, a ne: “…sin tvoj ukrao je…”, kako ne bi tvrdili da je kradljivac, odnosno po vladarevom zakonu krađa mu je namještena, kako se i dogodilo, a i vladar je rekao da ga terete za to, a Jusufova braća rekla su da tvrde ono šta su vidjeli, ne znajući da se, ustvari, obraćaju Jusufu, Benjaminovom bratu, ili su tako rekli jer su čašu našli u njegovom, a ne u svojim tovarima. Očito je da su rekli: “Benjamin je ukrao”, a Allah najbolje zna, zbog čega su i rekli da ne tvrde ništa drugo osim ono šta su vidjeli i da se nisu mogli sačuvati gajba, onoga šta ne znaju, i da još smatraju kako on, ustvari, nije kradljivac, ali im ne ostaje ništa drugo osim toga da se povedu za onim što su vidjeli."
    },
    {
      "Košulja - začudni znak": "Ranjen i ozlojedjen, Jakub, alejhis-selam, odgovara im, ljudima čije su duše sklone zlu: “Nije tako, u dušama vašim ponikla je zla misao, i ja se neću jadati...”, tj. ne, Allaha mi, to je još jedna vaša spletka, Allah zna šta se iza toga krije, ja vam ne vjerujem, vi ste i Jusufa upropastili. \n \n“...nadam se da će mi ih Allah sve vratiti; uistinu, On sve zna i mudar je”, tj. nadam se da će mi Allah vratiti i Benjamina, koga ste sakrili od mene, i Jusufa, jer ja ne gubim nadu u Allahovu milost, a sve zato što On sve zna i što je mudar. \n \n“I okrenu se od njih i reče: ‘O Jusufe, tugo moja!’” Zašto sada oplakuje Jusufa, zar ga nije nestalo prije toliko godina, zar ga nije prebolio, zar sada nije izgubio i drugog sina? Zato što jedna rana pokreće drugu, jedna nevolja podsjeća na drugu. Kao da želi reći: “Time ste me podsjetili na Jusufa, alejhis-selam, i moram reći: ‘O Jusufe, tugo moja!’” Pogledajte kako je samo lijep izraz upotrijebio: “O Jusufe, tugo moja!”, kojim je pokušao izraziti tugu i bol. Učenjaci kažu: “Jakub, alejhis-selam, nije zaslužio ukor zbog tih riječi, jer je bezgrešan i zato što je htio reći da za tu tugu i bol lijek traži od Allaha.” \n \nRiječi: “...a oči su mu bile pobijeljele od jada...” komentatori različito shvataju. Jedni kažu da je nestalo njihove svjetlosti i da su postale pomračene, drugi tvrde da mu je vid oslabio, neki, opet, kažu da je bio obolio od krmeljivosti, ali ispravno mišljenje je da je oslijepio od plakanja – za slično se nikada nije čulo, i to aludira na veliku tugu koja ga je snašla u poznim godinama. Ibn Abbas, radijallahu anhu, prenio je sljedeće Resulullahove, sallallahu alejhi ve sellem, riječi: “Dođe Džibril kod Jakuba i upita ga: ‘Jakube, vidim da su ti oči pobijeljele, a leđa se povila, šta ti se dogodilo?!’ ‘Oči su mi pobijeljele od tuge za Jusufom, a leđa se povila od tuge za Benjaminom’, odgovorio je.” U drugom hadisu kaže se: “Jakub je jedne večeri dugo plakao za Jusufom, a bio je strpljiv.” Ibnul-Dževzi, u djelu Zadul-mujesser, El-Hakim i još neki muhadisi zabilježili su predanje u kojem se navodi kako je Jakub, alejhis-selam, u noći dozivao Jednog Jedinog, Onoga Koji posjeduje nebesa i Zemlju, Koji može otkloniti nevolju: “Plakao je klanjajući, i na sedždi, žalio se svome Gospodaru: ‘Moj Gospodaru, smiluj se meni, starcu, smiluj se mojoj nemoći, smiluj se mojim pobijeljelim očima!’ Pa mu je Allah objavio: ‘Jakube, tako mi Moje snage i veličine i uzvišenosti iznad stvorenja, da su tvoji sinovi mrtvi, oživio bih ih radi tebe.’ I nedugo zatim Svemogući Allah vratio mu je sinove.” \n \n“...bio je vrlo potišten (kezim)...” Učenjaci kažu da riječ kezim znači: onaj koji prigušuje uzdahe od velike brige i tuge. Naime, Jakub, alejhis-selam, prigušivao je i savlađivao uzdahe od brige, tuge, srdžbe i boli za Jusufom i Benjaminom. Ova riječ spomenuta je i u sljedećem ajetu: “...koji srdžbu savlađuju (el-kazimin) i ljudima praštaju.” Imam Er-Razi zapaža: “Jakubova, alejhis-selam, tuga oslikavala se na tri najvažnija organa: jeziku, očima i srcu. Jezikom je govorio: ‘O Jusufe, tugo moja’, oči su mu pobijeljele, a srce mu je bilo potišteno.” \n \nNjegovi sinovi, gledajući taj prizor, govore mu: “Allaha nam, ti toliko spominješ Jusufa da ćeš teško oboljeti (haredan) ili umrijeti”, tj. kada god te pogodi kakva nevolja, sjetiš se Jusufa; nakon toliko vremena, trebaš ga zaboraviti. Mi ti kazujemo šta se dogodilo s našim bratom Benjaminom, govorimo ti o njegovom problemu: ukrao je i zadržali su ga na dvorcu, a ti nam spominješ Jusufa. Neki komentatori kažu da je značenje: poludjet ćeš; izgubiti pamet; oboljeti i izgubiti snagu sjećajući se Jusufa, otada je prošlo mnogo vremena, a vrijeme nalaže da to zaboraviš... (Ali kako će, i nakon toliko vremena, zaboraviti ono što mu je od srca otpalo, dio sebe?!) “Ili ćeš oboljeti, ili umrijeti, ili poludjeti, ili će nestati svijeta”, govorili su, umjesto da saosjećajno kažu: “Strpi se, Allah će izlaz dati, On će vratiti tvoje sinove, Allah će nas sve sastaviti...” \n \n“Ja tugu svoju (bessi) i jad svoj pred Allaha iznosim...” odgovara starac, a bessun je najveći stupanj tuge. Naime, to je tuga koja se ne može nikome iznijeti, usljed čega grudi pucaju. Govori: “Moj Gospodaru, olakšaj moju tugu, moj Gospodaru, pogledaj me ovoga trenutka, žalim se Tebi”, a kraj će uvijek biti u korist onoga ko se pouzda u Allaha. Toliko je plakao i kroz suze govorio: “Jusufe, tugo moja”, pa su mu ljudi prigovarali. Kada god bi ga neko posjetio, on bi plakao i to izgovarao. A kako i ne bi kada je izgubio oštroumnog, poslušnog, čestitog, učenog sina, mladića, za koga ne zna gdje i kako živi, gdje spava, je li na sigurnom! \n \n“...a od Allaha znam ono što vi ne znate.” Ovdje treba zastati: šta to on zna, a njegovi sinovi ne znaju? Učenjaci na to ne gledaju istovjetno: jedni kažu da ga je Džibril obavijestio da je Jusuf, alejhis-selam, na sigurnom i da će ga pronaći, drugi kažu da mu je objavljeno kako Allah neće ostaviti Jusufa na cjedilu, da ga neće napustiti, da će se ponovo sresti, a neki kažu da ga je Svemogući Allah obavijestio da neće odbiti njegovu dovu, da će je uslišati, kada je rekao: “Jakube, tako mi Moje snage i veličine i uzvišenosti iznad stvorenja, da su tvoji sinovi mrtvi, oživio bih ih radi tebe.” A apsolutno znanje i poznavanje svih tajni pripada samo Allahu, ljudi to ne znaju i zato je Jakubovo pouzdanje u Svevišnjeg Allaha bilo veliko; On ga je obavijestio o tajni. Sinovi mu tada govore: “Ako od Stvoritelja tražiš izlaz, onda ne gubi nadu, Njegova je pomoć blizu, milost velika, a samo On sve čuje i uslišava molbe.” \n \n“O sinovi moji, idite i raspitajte se za Jusufa (tehassesu) i brata njegovog...” Zašto im on govori da se idu raspitati za Jusufa, oni se čude: odavno je mrtav, zašto ga uvijek spominje, ne sluteći da je živ, štaviše, vladar Misira, čovjek koji ih je lijepo primio i ugostio. Govori im: “Sinovi moji, idite i raspitajte se za njega”, a oni nastoje da ga on zaboravi, da mu se zamete svaki trag. Hoće li ga to oni sresti tamo?! Učenjaci kažu da je Jakub, alejhis-selam, upotrijebio izraz tehassesu, a ne tedžessesu, jer prvi glagol znači: raspitati se u vezi s dobrim vijestima i hajru, a drugi znači uhođenje. A časni Kur’an zabranjuje tedžessus: “...i ne uhodite jedni druge i ne ogovarajte jedni druge!” Dakle, značenje je: sinovi moji, idite i raspitajte se za njih dvojicu, Jusufa i Benjamina, možda ćete saznati radosne vijesti o njima, možda su živi. \n \n“...i ne gubite nadu u milost Allahovu...”, tj. pazite da ne izgubite nadu u Njegovu milost, izlaz je veoma blizu, ja ne sumnjam da će mi ih Milostivi vratiti, nemojte posustajati tražeći ih, ne smijete izgubiti nadu u Allahovu pomoć i otkrovenje koje će On, sigurno, dati. \n \nZatim je postavio bezuvjetno pravilo: “...samo nevjernici gube nadu u Allahovu milost.” Imam Et-Tahavi, hanefijski autoritet, u poslanici El-Akidetut-tahavijja rekao je: “Sigurnost od kazne i gubljenje nade u Allahovu milost izvode iz dini-islama”, što su neki učenjaci prokomentirali rekavši: “To je diskutabilno, jer svaki je nevjernik sasvim izgubio nadu u Allahovu milost, ali nije nevjernik svaki musliman koji izgubi nadu u Allahovu milost; čovjeku može oslabiti vjerovanje, uvjerenje i svijest do stupnja gubljenja nade, ali to ukazuje samo na slabost, ali ne i na nevjerstvo.” \n \nSlušaju oca, prihvataju savjet. Odlaze iz Palestine u Misir. Ovo je bilo odlučujuće; ni mjesto ni vrijeme više ne igraju nikakvu ulogu. Ulaze kod upravnika, Jusufa, alejhis-selam, ne znajući da je to on, vladar zemlje, onaj koga je Svemogući Allah sačuvao i dao mu vlast na Zemlji. Ulaze kod njega po drugi put, nakon što je uzeo njihovog brata, kome je rekao da se ne žalosti zbog onoga šta su oni uradili, a oni misle da je zadržan pod sumnjom da je pokušao ukrasti vladarevu čašu. \n \n“I kada oni izađoše pred Jusufa, rekoše: ‘O upravniče, i nas i čeljad našu pritisla je nevolja; donijeli smo malo vrijedne stvari...’”, tj. ovdje nas je dovela potreba, siromaštvo i suša u zemlji, a evo donijeli smo krivotvorene srebrenjake, ili lažne, a prema nekim komentatorima: “Donijeli smo otrcane uzlove, nekakvu hranu napravljenu od tvrdog sira i ovčijeg masla i neke kućne sitnice koje nemaju nikakvu vrijednost”, a prema drugim komentatorima, bili su donijeli krzna i vunu, tim prije što nisu bili ni trgovci ni bogati; vjerovjesnici, koji su upućivali narod bili su siromašni. Uporedite samo život Jakuba, alejhis-selam, i faraona: faraon u luksuznom dvorcu ispod kojeg rijeke teku, a Jakub, alejhis-selam, vjerovjesnik i poslanik, da bi preživio, on i njegova čeljad, šalje tvrdi sir, otrcane uzlove i vunu, eto toliko je vrijedan ovaj svijet. \n \n“...ali ti nam podaj punu mjeru i udijeli nam milostinju...”, tj. daj nam punu mjeru jer si upravnik, kontroliraš stovarišta, imetak i budžet, i udijeli nam milostinju; traže na umjesan način jer su odgajani u kući vjerovjesnika, a odgoj u takvoj kući zasigurno ostavlja tragove na čovjeku. \n \n“...jer Allah doista nagrađuje one koji milostinju udjeljuju”, tj. sve što uradiš od dobra, naći ćeš kod Allaha, podsjećaju Jusufa, alejhis-selam, vjerovjesnika i poslanika, koji ima sve te odlike i vrijednosti. Pogledajte kako se situacija mijenja: nisu mogli pretpostaviti da sada on upravlja državom, da je budžet u njegovim rukama. \n \nJusuf stoji ispred njih. Ne govori o punoj mjeri. Niti o aferi sa čašom. Niti o Benjaminu. Niti o bezvrijednim stvarima koje su donijeli. Niti o milostinji. Već ih, licem u lice, pita: “A znate li šta ste s Jusufom i bratom njegovim nepromišljeno uradili?”, tj. prije nego što povedemo razgovor o stvarima koje ste donijeli: tvrdom siru i otrcanim uzlovima, da vas upitam jeste li imali brata koji se zvao Jusuf, sjećate li se šta ste mu uradili? Učenjaci zapažaju: “Allah oprostio Jusufu, alejhis-selam, našao im je ispriku: nepromišljenost, prije nego što su se sami izvinili.” Kao da im govori: “Dobro ja poznam vrijeme i prilike u kojima ste živjeli.” Neki kažu: “Kako je samo bio milostiv, i plemenit, i dobročinitelj, neka su mir i spas njemu, njegovom ocu i svim ostalim vjerovjesnicima i poslanicima.” \n \n“To ste nepromišljeno uradili, a ja vas sada samo podsjećam na ono šta ste učinili, i neću vas pitati o onome šta ja ne znam. Jer, niko osim Jusufa ne može znati šta se dogodilo Jusufu. Niko nije vidio kada sam bačen u bunar, niko to ne može svjedočiti.” \n \nBili su pronicljivi, shvatili su, pa uzviknuše: “A da ti nisi, uistinu, Jusuf?”, tj. zar si ti zbilja Jusuf, koga smo bacili u bunar i rekli da ga je vuk pojeo?! Ako je tako, pa to je veliko iznenađenje. \n \n“Da, ja sam Jusuf, a ovo je brat moj, Allah nam je milost darovao...”, tj. iznenađenje: ja sam Jusuf, koga ste otjerali od njegovog oca i majke, onaj koji je bačen u bunar, i bio sam, strahujući od divljači i vukova, onaj koga je karavan uzeo i prodao na pijaci robova, u Misiru, onaj koji je služio vladara na dvorcu, pa me Gospodar moj odabrao, pomogao mi, učinio me poslanikom, vladarem, i ja se samo na Njega oslanjam. Zar niste znali da je Allah svemoćan?! Zar On ne daje noć i dan da se smjenjuju?! Zar On nije Gospodar svega?! \n \nVi ste nam pokušali nauditi, ali samo Allahu pripada dobrota: “Ko se bude Allaha bojao i ko strpljiv bude bio – pa Allah, uistinu, neće dopustiti da propadne nagrada onima koji dobra djela čine”, tj. eto, ja sam dobro činio i \ntrpio, pa je Allah izlaz dao. Svako ko bude izvršavao naređeno, klonio se zabranjenog i bio strpljiv čekajući izlaz od Allaha, pa, On neće dopustiti da propadne njegova nagrada, bezuvjetno je kur’ansko pravilo. Kur’an pridaje veliku pažnju uopćavanju, vanjskom značenju i općim riječima kojima bude povod poseban događaj. Zato, Allahovi robovi, vi koji čitate Kur’an časni, imajte na umu ovaj ajet! \n \nStide se. Kaju. Žale. Sada se moraju odrediti. Otkriveni su. Ne mogu pobjeći od onoga šta su uradili. A kuda bi i pobjegli? Mogu li slagati da ništa nisu vidjeli? Mogu li poreći, a oni su ti koji su mu zlo nanijeli! Stoje preneraženi, doživljavajući teške trenutke, neka im je mir i spas. \n \nSamo su rekli: “Allaha nam, Allah te je nad nama uzvisio, mi smo zaista zgriješili!” Oni ovo govore iskreno, biraju riječi: Allaha nam, Allah te je odlikovao nad nama i ukazao ti veću čast nego nama, iz Svoje mudrosti, i zbog tvoje dobrote; ti si obespravljen, a mi nasilnici; ti si gospodin, a mi obični ljudi; ti si poslanik i ponosni vladar, a mi, evo, vidiš u kojem smo položaju; nevin si, a mi krivi; ocu si činio dobročinstvo, a mi smo uskratili njegovo pravo, bili mu neposlušni i uzrok da propadne. Allaha nam, pogriješili smo prema tebi, odvojili te od najmilijih, zlo ti veliko nanijeli, bili nepromišljeni, priznajemo grešku, oprosti nam, o Jusufe! \n \nČujte odgovor, riječi koje trebamo i mi izgovarati: “Ja vas sada neću koriti...”, tj. neću vam se osvetiti, niti ću se namiriti, čak vas neću ni koriti (opća amnestija), budite sigurni da vas više nikada neću ni spomenuti po tome, ma šta se događalo među nama, neću reći: “Vi ste me bacili u bunar, izložili opasnosti od divljih životinja, zbog vas sam prodan, ponižen, odveden daleko od zavičaja, Allaha mi, nikada to neću reći; plemenit čovjek oprosti i ne kori.” \n \nPogledajte u obilni oprost, plemenitost, dobrotu i blagost, te on dodaje: “Allah će vam oprostiti...”, tj. neka vam Milostivi Allah oprosti i neka pređe preko onoga što se dogodilo, divno završivši svoje obraćanje: “...od milostivih On je najmilostiviji”, hvaljen neka je i uzvišen."
    },
    {
      "Susret voljenih i podudaranje osjećanja": "Počinje sjedinjavanje plemenite porodice, porodice poslanstva i vlasti. Jusuf je oprostio svojoj braći. Isplakali su se i izgrlili. Roditelji još ništa ne znaju. Jusuf, alejhis-selam, skida košulju – koja je, prema nekim komentatorima, odisala džennetskim mirisom, a Allah najbolje zna – prvi radosni znak, i oblači drugu. \n \nGovori: “Ovu košulju moju odnesite i na lice moga oca stavite...”, tj. nosite ovu košulju u Palestinu i stavite je na lice moga oca, a kada to učinite, Allah će mu, Svojom voljom, vratiti vid i svjetlost u oči. Bila je to Allahova mudrost i velika Jusufova mudžiza. Govori im: “Kada tamo stignete, ovaj lijek, moj miris na košulji, stavite na starčevo lice, na lice slijepca, kome treba vodič; on će osjetiti moj miris i, Allahovom voljom, progledati.” Tako se i zbilo. \n \nDrugi zahtjev bio je: “...i svu čeljad svoju mi dovedite!”, tj. ne obazire se na prošlost, Jusuf, alejhis-selam, zaboravlja svu nepravdu koju su mu nanijeli, otvara novu stranicu života, jer je bio plemenit. Komentatori kažu da je poslao dvjesta kamila, da dovedu cijelu porodicu, a bilo ih je više od sedamdeset, da se sastanu nakon toliko vremena, nakon četrdeset godina, a Allah najbolje zna. A najljepše u životu nedvojbeno je to da se čovjek sjedini s voljenim. Tako će Svemogući Allah ukazati počast vjernicima u Džennetu, On neće dopustiti da budu razdvojeni: “Onima koji su vjerovali i za kojima su se djeca njihova u vjerovanju povela priključit ćemo djecu njihovu...” \n \nKaravan se upućuje niz misirsku ravnicu. Ide prema Palestini. Kada je bio nadomak Palestine, sedam ili osam noći putovanja, Allah, dželle šanuhu, šalje blag povjetarac, prijatelj svih vjerovjesnika, koji odnosi Jusufov, alejhis-selam, dah i miris miska na njegovoj košulji do Jakuba, alejhis-selam. \n \n“I kada karavan napusti Misir, otac njihov reče: ‘Ja zbilja osjećam miris Jusufov, samo ne recite da sam pomatuhio.’” Karavan, kamile i konji, napušta mjesto Ariš i upućuje se prema Palestini, a vjetar donosi Jusufov, alejhis-selam, miris Jakubu. On sinovima koji su ostali s njim govori: “Ostajem pri onome šta kažem, srce me nije izdalo, jekin, sigurno saznanje, nije me iznevjerio, ipak se bojim da ćete reći: ‘Nerazuman, neznalica, pomatuhio, oronuo...’ Ali, trebate znati: nisam nerazuman, niti sam neznalica, niti sam pomatuhio, Allah mi je dao veliku pronicljivost, vidjet ćete”, unaprijed se izvinjava jer očekuje da ga ismiju te da kažu: “Što nam više spominješ Jusufa, nakon četrdeset godina, s tim je završeno, vrijeme je za novu generaciju. Štaviše, još jedan Jusufov brat nestao je.” Jakube, uskoro će radosna vijest: osjetit ćeš Jusufov miris na njegovoj košulji, velikom znamenju. \n \nSinovi koji su ostali s njim odgovaraju: “Allaha nam, ti i sada, kao i prije, griješiš”, tj. Allaha nam, ti uvijek onako govoriš, još ne znaš, zabluđen si i smeten zbog Jusufa, mislili smo da si ga vremenom zaboravio, ponovo nas vraćaš na staro, a njega više nema... Međutim, to nije tako za onoga koji čeka izlaz od Allaha, koji ne gubi nadu u Njegovu milost. \n \nGlasonoša dolazi. Ulazi u Jakubovu kuću. Približava se. Stavlja košulju na njegovo lice i on – progleda, Allahovom voljom, vidi kao i prije. Okreće se svojim sinovima i govori: “Zar vam ne rekoh da ja znam od Allaha ono što vi ne znate”, tj. zar vam ne rekoh: “O sinovi moji, idite i raspitajte se za Jusufa i brata njegovog...”, zar vam ne rekoh: “...samo nevjernici gube nadu u milost Allahovu”, zar vam ne rekoh: “...nadam se da će mi ih Allah sve vratiti; uistinu, On sve zna i mudar je”, tj. sva ta predskazivanja se jasno ostvariše, govorio sam: “Znam od Gospodara ono šta vi ne znate, jer sam poslanik, izlaz je blizu, Jusuf i njegov brat vratit će se, doći će trenutak sastanka i radosti.” Učenjaci kažu da ajet: “...da ja znam od Allaha ono što vi ne znate” znači: poslanstvo i nešto od gajba, nepoznatog, čemu me je On poučio, a to je bila prikladna nagrada za Jakuba, alejhis-selam, koji se strpio i čekao izlaz. \n \nSinovi uviđaju da su pogriješili. Zaključuju da su stvarno krivi što je taj starac plakao, tugovao, brinuo se, oslijepio, bio potišten i nesretan zbog svoga sina. \n \nTraže: “O oče naš, zamoli da nam se grijesi oproste, mi smo zaista zgriješili”, tj. Jusuf im je oprostio odmah, u trenutku, rekavši: “Ja vas sada neću koriti...”, ali Jakub čeka da stvar malo odstoji. U tome smislu Ibnul-Dževzi je, u Zadul-mujesseru, citirao Ataa el-Horasanija: “Ko ima neku potrebu neka je traži od mladića, jer oni brzo pristaju, a stariji razmišljaju i računaju. Kada su rekli Jusufu: ‘Allaha nam, Allah te je nad nama uzvisio, mi smo zaista zgriješili’, odgovorio je odmah: ‘Ja vas sada neću koriti...’, ali kada su tražili od Jakuba: ‘O oče naš, zamoli da nam se grijesi oproste’, odgovorio je: ‘Zamolit ću Gospodara svoga da vam oprosti...’” \n \nPriznaju da su pogriješili, da su se oglušili o Allahovu naredbu, da su Jakubu, alejhis-selam, nanijeli zlo, pa traže da zamoli da im se grijesi oproste; nisu rekli: “Da nam se oprosti što smo upropastili Jusufa”, zbog toga da Jakubov istigfar obuhvati sve šta su do tada učinili na štetu Jusufu i Benjaminu, ali i za sve drugo, da se sve zaboravi i da tragovi rana potpuno nestanu. \n \nObećava: “Zamolit ću Gospodara svoga da vam oprosti, jer On prašta i On je milostiv”, tj. kasnije, ne sada, a traženje je oprosta, prema učenjacima, odgodio za jedno od sljedeća tri vremena: prvo, za praskozorje, kada se dova prima; drugo, za petak u praskozorje; i, treće, za petak, tačnije za trenutak kada se uslišava dova. Dakle, on nije odbio njihov zahtjev, samo je htio odabrati najpogodnije vrijeme za to. Neki komentatori tvrde da je “u praskozorje molio za oprost njihovih grijeha i da ih Allah sjedini s Jusufom”. \n \nKaravan polazi u Misir. Polazi i oronuli starac, Jakub, alejhis-selam. (Prema nekim učenjacima, tada je imao osamdeset i četiri, prema nekim osamdeset i pet, a prema nekima sto godina, jer je umro u sto dvadeset i petoj godini života.) Historičari tvrde da ih je u karavanu bilo više od sedamdeset, neki preciziraju – osamdeset rođaka, ali iz vanjskog značenja razumije se da su bili samo njegov otac i majka (prema nekima tetka, jer mu je majka bila već umrla, što, opet, prema nekim komentatorima nije tačno). \n \nPribližavaju se. Jusuf, alejhis-selam, izlazi da ih dočeka kao pobjednik, kao poslanik i vladar, ponosan. Kaže se da je s njim izašlo četiri hiljade čuvara. Neka je hvaljen Onaj Koji uzvisuje koga On hoće; Jusuf bačen, u bunar, bez zalogaja kruha, biva prodan na pijaci robova, sada vlada Misirom. Sve države od njega traže hranu i namirnice, jer budžet je u njegovim rukama. Jusuf, alejhis-selam, izlazi na poljanu da dočeka roditelje. \n \nUgledao je oca. Sjahao s konja. Potrčao mu u zagrljaj. I otac trči. Sin ljubi oca u čelo. Ne zadržava ljubav u sebi. Daruje je ocu. Plaču. Grle se. On privija svoga oca vjerovjesnika na grudi. I svijet plače. Zatim se pozdravlja s ostalom čeljadi. Odlaze u dvorac. Sjeda na vladarski prijesto. Izražava dobrodošlicu: “Izvolite!” Velikih li gostiju! Divnog li izaslanstva! Privija i oca i majku na grudi. \n \nGovori: “Nastanite se u Misiru, svakog straha, ako Bog da, oslobođeni.” Neki kažu da ih je privio na grudi i izgovorio prije nego što su kročili u Misir: uđite sigurni od svakog straha, i siromaštva, i brige... Eto, Allah je dao izlaz: porodica se sjedinila, nastupili su dani radosti i sve se dobro završilo, po određenju Onoga Koji određuje i olakšava. \n \nUlaze u Misir. Sigurni. Ničega se ne boje zato što je Allah, dželle šanuhu, Jusufu, alejhis-selam, dao silu, ponos, slavu, vlast... \n \n“I on roditelje svoje na prijesto postavi, i oni mu svi ničice padoše...”, tj. on iz poštovanja postavlja roditelje, divne goste, na prijesto: oca s jedne, a majku s druge strane, ali otac i majka silaze i poklanjaju se, oni i braća. Zašto padaju ničice? Je li dopušteno učiniti sedždu ikome osim Svemogućem Allahu? Učenjaci kažu da je to bilo dopušteno po njihovom vjerozakonu, a naš je Šerijat to derogirao. Neki kažu da su se samo poklonili, što se, također, zove sedžda. A neki opet nalaze izlaz: učinili su sedždei-šukr, sedždu zahvale Allahu, a Allah najbolje zna. Ako ajet shvatimo prema vanjskom značenju, a tako bi trebalo, onda bismo rekli da je u njihovom vjerozakonu bilo dopušteno pozdravljati na taj način, a to je derogirano kada je poslan Resulullah, sallallahu alejhi ve sellem: “Ne padajte licem na tlo ni pred Suncem ni pred Mjesecom, već padajte licem na tlo pred Allahom, Koji ih je stvorio...” \n \nDirljiv prizor! A on se sjetio da je nekada davno rekao: “O oče moj, sanjao sam jedanaest zvijezda, i Sunce i Mjesec, i u snu sam ih vidio kako mi se pokloniše...” Naime jedanaest zvijezda simbolizira jedanaestericu njegove braće, a Sunce i Mjesec – oca i majku; svi stoje ispred njega, a on na prijestolu, pa mu, iz počasti, padoše ničice. Osmjehnu se i reče: “O oče, ovo je tumačenje moga sna nekadašnjeg. Gospodar moj ispunio ga je...”, tj. pogledaj, oče, kako nam se historija naklonila, vrijeme promijenilo, prošle su duge noći, ostvario se moj nekadašnji san! Oče, zar se ne sjećaš da sam ti, kao dijete, ispričao čudan san, pa si me upozorio da ga ne govorim svojoj braći, ali sam ga ipak ispričao? Eh, da si ga bar onda protumačio; ovo je njegovo tumačenje. \n \n“Allah je bio dobar prema meni kada me je iz tamnice izbavio...” Ovdje Jusuf, alejhis-selam, počinje spominjati Allahovo dobročinstvo prema njemu, ali ne govori: “...kada me iz bunara izbavio”, jer su ga tamo bacila njegova braća, a sve što je već oprostio zanemario je i izostavio. A na kraju sve je bilo u prilog njemu i Jakubu, alejhis-selam: povećali su svoje strpljenje, postali počašćeni, slavni, primjer podnošenja, dobili vlast, tumačili snove, sjedinili se, dijelili hranu i novac, a, povrh svega, Allah im je oprostio. \n \n“...kada me je iz tamnice izbavio i vas iz pustinje doveo.” Palestina je tada u odnosu na Misir bila kao selo u odnosu na grad. Jer, Misir je u tome periodu bio metropola, centar nauke, kulture i svijesti. \n \n“...nakon što je šejtan između mene i braće moje bio razdor posijao...”, tj. na šejtana prebacuje krivicu zbog razdora, i to je ispravno značenje. Učenjaci kažu: “Kako se samo lijepo ponio prema njima i prošlost prikazao najljepše što je mogao, tj. malo smo se sporječkali pa je šejtan posijao razdor između nas, braće, voljenih, i ja sam, također, kriv, niko nije bezgrešan, a nije rekao: ‘Oni su griješili, a ja nisam’, govori kao da je bila riječ o parnici.” \n \nŠejtan je, Allah ga ubio i zaštitio nas od njegovog zla, taj koji je pokvario naše odnose i potro ljubav među nama. Kada neko pogriješi, čovjek odmah sve ljude tretira isto: i pravog i krivog, a trebao bi postupiti kako je postupio obespravljeni potlačeni Jusuf, alejhis-selam. \n \n“Gospodar je moj zaista milostiv prema onome kome On hoće, i On, zaista, sve zna i mudar je”, tj. milostiv je jer daje da se ono što je odredio dogodi bezbolno i na najljepši mogući način. Porodica se sjedinila, otac je s njima, pomirili su se, oprostili jedni drugima, a i Allah im je oprostio. \n \nZnao je Jusuf, alejhis-selam, da iza sjedinjavanja dolazi – rastanak, iza pobjede – kraj radosti, pa je zamolio Svemogućeg Allaha: “Moj Gospodaru, Ti si mi dao dio vlasti i naučio me tumačenju nekih snova! O Stvoritelju nebesa i Zemlje, Ti si Zaštitnik moj i na ovom i na onom svijetu; daj da umrem kao musliman i pridruži me onima koji su dobri”, tj. moli da ga Svevišnji usmrti kao muslimana, a to treba biti svačija želja, i moli Ga da nas usmrti kao muslimane, jer ko umre kao musliman postigao je ono što je želio, Gospodara mi Kabe. Za to treba mnogo moliti, jer su srca između dva Allahova prsta i On ih okreće kako hoće. \n \nJusuf, alejhis-selam, izgovarao je molitvu precizno: “Ti si mi dao dio vlasti i naučio me tumačenju nekih snova!”, jer je vladao samo Misirom, i nije znao tumačenje svih snova, iako je znao tumačenje brojnih, otuda što apsolutno znanje pripada isključivo Sveznajućem Allahu, Jednom Jedinom, Stvoritelju nebesa i Zemlje."
    },
    {
      "“I sve dok si živ, Gospodaru se svome klanjaj”": "“Eto to su neke nepoznate vijesti koje Mi tebi objavljujemo...”, tj. Muhammede, vijesti koje si saznao iz ovog kazivanja bile su ti nepoznate. Jesi li ih mogao pročitati u kakvoj knjizi? Je li te iko mogao obavijestiti o njima? Naime, ti nisi prisustvovao događaju, niti iko od tvojih prijatelja, to nisi mogao saznati od ljudi, Mi smo te ovome poučili, preko Džibrila. Ovo, ali i druga kazivanja koja ti kazujemo, nepoznate su vijesti, njih ti je Svemogući Allah objavio; On objavu ne daje svakome, već samo onome koga odabere za poslanika: “Reci: ‘Niko, osim Allaha, ni na nebu ni na Zemlji, ne zna šta će se dogoditi; i oni ne znaju kada će oživljeni biti’”, tj. niko, osim Sveznajućeg Allaha, ne zna šta će se događati u budućnosti, i niko osim Njega ne zna šta je bilo, i niko osim Njega ne zna šta prsa skrivaju. Velike li počasti! Allah, dželle šanuhu, odabire plemenitog Resulullaha, sallallahu alejhi ve sellem, između miliona ljudi i objavljuje mu kazivanja, propise, bonton, poučava ga. \n \n“...a ti nisi bio s njima kada su se oni odlučili, i kada su onako lukavi bili”, tj. nisi bio s njima kada su se dogovarali, nisi bio prisutan kada su pošli u pustinju da se igraju, nisi bio prisutan zločinu bacanja u bunar, nisi vidio kada je karavan pokupio Jusufa, alejhis-selam, noseći ga iz Palestine u Misir, nisi bio s njima kada su sjeli i dogovarali se i spletke pleli protiv svoga brata, i protiv oca; uopće nisi bio ni živ, jer nevjernici Kurejšije optužili bi te da imaš predznanja o tome i rekli bi da si bio s njima. A ovako, o tome nisi mogao pročitati u prijašnjim knjigama, već to je objava od Sveznajućeg Allaha, Koji je želio da budeš vjerovjesnik i poslanik, i to je mudžiza. Allah, dželle šanuhu, potanko te obavijestio o tome šta se zbivalo u bunaru, na pijaci, u upravnikovoj kući, u tamnici, nakon tamnice, o stavljanju čaše u Benjaminov tovar, o ponovnom susretu i poukama. \n \n“A većina ljudi, ma koliko ti želio, neće biti vjernici”, tj. istina je da ti je teško što će oni biti izloženi mukama, istina je da jedva čekaš da pođu Pravim putem, istina je da si prema vjernicima blag i milostiv, ali nemoj da te boli, većina će biti nevjernici, razvratnici. \n \n“A malo je zahvalnih među robovima Mojim”, tj. malo je onih koji zahvaljuju i prije i poslije blagodati. Pogledajte, Resulullah, sallallahu alejhi ve sellem, jedva čeka da pođemo Pravim putem, da se spasimo, da nam se milost ukaže, da ga slijedimo, kako bismo se spasili kazne, a mi se odmećemo. \n \n“Ti od ovih ne tražiš nagradu za Kur’an...”, tj. zašto su se Kurejšije urotile protiv tebe, zašto ne sjednu s tobom i ne poslušaju Objavu od Svemogućeg Allaha, zašto ti ne daju priliku da im kažeš istinu?! Pa ti od njih zauzvrat ne tražiš imetak, tebe će Allah, dželle šanuhu, nagraditi. I svi vjerovjesnici, od Nuha, alejhis-selam, do Resulullaha, sallallahu alejhi ve sellem, govorili su svome narodu: “Mi od vas ne tražimo nagradu, od vas ne želimo ni priznanja ni zahvalnosti”, ljudi to ne mogu platiti, to plaća samo Svemogući Allah. \n \n“A koliko ima znamenja na nebesima i na Zemlji pored kojih prolaze, od kojih oni glave okreću!”, tj. koliko samo na nebesima i na Zemlji ima znamenja, čuda, stvorenja, pored kojih ljudi prolaze danonoćno, ali od njih glave okreću, nemarni su? Zar ne vide Sunce, Mjesec, zvijezde? Neka je hvaljen Onaj Koji je stvorio, uredio i održava taj svijet. Neka čovjek noću, kada ona spusti svoj veo, izađe iz grada i posmatra zvijezde: ko ih je stvorio i ko ih drži na nebu?! \n \nGemini i Plejada govore nam: nema istinskog božanstva osim Allaha. Zora sviće postupno: svjetlost, pa Sunce, pa dan: “Niti Sunce može Mjesec dostići niti noć dan preteći, svi oni u svemiru plove.” \n \nPogledajte u planine. Njihov je korijen duboko u zemlji. Čak su dvije trećine u zemlji, a jedna se vidi, strši u nebo. Razbacane su po Zemljinoj površini i štite od potresa, održavaju ravnotežu. Pogledajte samo u Himalaje, kako su raspoređeni! \n \nKo je stvorio pitku vodu, bez boje, okusa i mirisa? Ko je dao vodu, osnovu života: “...i da Mi od vode sve živo stvaramo?” Voda u potoku, u barici, u šipražju! U njoj živi svijet riba, hiljade različitih vrsta, odlaze i dolaze, potpuno drugi način života, potpuno drugi svijet. Žive, dišu, razmnožavaju se... \n \nPogledajte zrak! Bez njega ne možemo. Umiremo. Uvijek ga ima dovoljno. Ni previše ni premalo. U njemu žive ptice. Ni jedna ptica ne skupi, niti raširi krila, a da to nije Allahovim određenjem. \n \nPogledajte mravinjak! Čudo je kako opstaju i kako akumuliraju svoju snagu. O njima ukratko možemo reći: mravi prikupljaju sjemenke i drugu hranu ljeti i čuvaju za zimu, i ništa od te zalihe ne jedu do zime; da čitavu sjemenku pohrane u mravinjaku, proklijala bi, zato je prepolove, i tada ne može niknuti. A kada trebaju preći preko kakve vode, naprave most koji pruže preko nje do druge strane, i tako pređu. A možemo vidjeti kako mrav, kada ne može ponijeti insekta, daje svjetlosne znakove drugim mravima da mu pomognu kako bi ga unijeli u mravinjak. Ko je nadahnuo i poučio mrave da tako čine!? Allah, dželle šanuhu, Milostivi, Sveznajući. \n \nPogledajte pčele! Odlaze u doline i brda, uzimaju polen iz cvjetova, te se vraćaju u košnice donoseći med. I kada bi pčelinjak bio sastavljen od stotina košnica, nijedna ne bi pogriješila i ušla u drugu košnicu. I veliko je čudo što se sve povode za maticom. A u košnici postoje i pčele koje ne izlaze, već se njima donosi polen od kojeg one prave saće. Pčele se određuju prema obliku košnice, i lahko se prilagode i okrugloj i šestougaonoj i četverougaonoj košnici. Ko je nju stvorio i poučio je tome!? Allah, Jedan, Jedini. \n \nPogledajte kornjaču! Jaje polaže u pijesak, daleko od vode, a kada mlado prokljuva jaje, brzo odlazi u vodu, da zaroni. \n \nZaista je Svemogući Allah svemu što je stvorio dao sve što je potrebno i nadahnuo kako će se time koristiti. Znamenjima nikada kraja, ali koliko je samo nas koji glave okrećemo! Od razmišljanja o velikoj Allahovoj moći i savršenom svemiru često nas odvraćaju posao, životni tempo, strasti... Kada bismo nekome rekli: “Pogledaj i razmisli o zvijezdama!”, odgovorio bi da to ljudi odavno poznaju, a, ustvari, ništa se u njegovom životu nije promijenilo. Je li zaplakao, je li mu oko orosilo, pa da ga Svemogući Allah oslobodi Vatre? Zar Resulullah, sallallahu alejhi ve sellem, nije rekao da će Allah, dželle šanuhu, čovjeka koji se sjeti Allaha u samoći, i oko mu zasuzi – staviti u okrilje Arša, Svoga prijestolja, onoga dana kada ne bude nijednog drugog, osim Allahovog, hlada?! Razmisli o nebesima, Zemlji, pustinji, zraku, životinjama, biljkama, raznim nebeskim tijelima. \n \nKomentatori različito tumače ajet: “Većina ovih ne vjeruje u Allaha, nego druge Njemu ravnim smatra.” Jedni kažu da je značenje: većina nevjernika, kada jezikom izjavi da vjeruje, ostaje privržena idolatriji svojim srcem, drugi kažu: “Kada povjeruju da je on Stvoritelj i da samo On daje opskrbu, druge Mu pridružuju u ibadetu, za šta su primjer Kurejšije, koji su vjerovali da je stvoritelj Allah, da opskrbu daje Allah, ali kada im se naredilo: ‘Samo Allaha obožavajte’, odbili su.” Ima i onih komentatora koji kažu da se ajet odnosi na licemjere, koji izjavljuju vjerovanje, a ustvari ne vjeruju, možda i klanjaju, ali poriču Allaha, a ima i onih koji kažu da ajet znači: većina se ljudi ne može sačuvati širka, idolatrije, pozivajući se na hadis u tome smislu. (Umjesno je napomenuti da i među nama samima ima licemjera, koji sumnjaju u Resulullahovu, sallallahu alejhi ve sellem, poslanicu.) \n \n“Zar mogu biti sigurni da ih nevolja, kao Allahova kazna, neće stići i da ih Čas suđeni neće iznenaditi, a da oni to neće ni primijetiti?”, tj. ko će ljudima pomoći ako Svemogući Allah Svojom naredbom: “Budi!” naredi da se Zemlja zatrese?! Ili, ko će im pomoći ako dođe nevolja, Allahova kazna, koja će ih zaglušiti i zaslijepiti?! Ili, ko će im pomoći ako im Kijametski dan iznenada dođe, jer ni odabrani meleki: Džibril, Mikail, Israfil; ni poslanici, čak ni Resulullah, sallallahu alejhi ve sellem, ne znaju kada će on nastupiti, to zna samo Svevišnji Allah: “Čas će oživljenja sigurno doći, od svakog ga tajim, kada će svaki čovjek prema trudu svome nagrađen ili kažnjen biti.” Samo On zna zašto to taji. Samo će On otkriti te tajne, i Kijametski će dan doći iznenada, svijeta će odjednom nestati; ma koliko imali znanja, mi to ne možemo saznati. \n \n“Reci: ‘Ovo je put moj, ja pozivam k Allahu, imajući jasne dokaze, ja, i svaki onaj koji me slijedi, i neka je hvaljen Allah, ja Njemu nikoga ne smatram ravnim.’” Kako je ovaj ajet samo sažet i obuhvatan! Samo je on dovoljan da se iz njega zaključi vrijednost pozivanja u islam. Svevišnji Allah naređuje Resulullahu, sallallahu alejhi ve sellem, da kaže: ovo je put moj, jasan i određen, potkrijepljen argumentima, moj posao, uloga i funkcija do smrti, pozivam ljude i žene, kod kuće i na putu, danju i noću, da povjeruju u Allaha, da izjave šehadet. Zaista je najveća čast i funkcija pozivanje u islam: “A ko govori ljepše od onoga koji poziva Allahu, koji dobra djela čini i koji govori: ‘Ja sam doista musliman!’” Zato se čovjek treba maksimalno angažirati na davi, da ga to preokupira. A znate li šta daija, koji upućuje na dobro, dobija zauzvrat? Svemogući Allah, i meleki, i oni što nose Arš, čak i mrav u mravinjaku i riba u vodi donose mu salavate i mole: “Allahu, oprosti mu! Allahu, smiluj mu se!” Salavat od Allaha je milost i Njegova naklonost, a salavat meleka – njihova dova. Neki učenjaci primjećuju: “Dovoljno je čovjeku koji poziva Allahu počasti to što je pupavac u Kur’anu spomenut kao daija, kada se vratio iz Sabe i razumljivo progovorio: ‘...iz Sabe ti donosim pouzdanu vijest.’ Sulejman, alejhis-selam, čuo je njegovo opravdanje, kada je pupavac ukorio Belkisu i progovorio o tevhidu. Začudio se kako žena može vladati ljudima i kako je moguće da obožavaju Sunce jer je i ono stvoreno. Rekao je: ‘Vidio sam da jedna žena njima vlada i da joj je svega i svačega dato, a ima i prijesto veličanstveni...’ Zamislite, Jemenom vlada – žena, gdje su muškarci?! Mi ne obezvređujemo ženu, ona ima veliku ulogu u životu: naša je majka, sestra, kćerka, ali ne može vladati državom. Dalje pripovijeda: ‘...vidio sam da se i ona i narod njezin Suncu klanjaju, a ne Allahu...’ Sačuvaj Bože! Kakvo Sunce? Pa i ono i Mjesec stvoreni su, izlaze i zalaze, nestaje ih, a Allah ne nestaje, vječan je.” \n \n“...ja, i svaki onaj koji me slijedi...”, tj. svako ko slijedi Resulullaha, sallallahu alejhi ve sellem, na Pravome je putu, i to je radosna vijest, ali, to je, naravno, procentualno: koliko čovjek uzme od Resulullahovog, sallallahu alejhi ve sellem, svjetla i upute, u toj će mjeri biti na Pravom putu. Oni koji vole Poslanika, sallallahu alejhi ve sellem, slijede ga; ko tvrdi da ga voli, a ne slijedi ga – laže: “Reci: ‘Ako Allaha volite, mene slijedite, i vas će Allah voljeti i grijehe vam oprostiti!’” I najdraži ljudi Vjerovjesniku, sallallahu alejhi ve sellem, jesu oni koji najdosljednije slijede njegov sunnet; evlija je onaj koji istinski slijedi Resulullaha, sallallahu alejhi ve sellem, kada se radi o ibadetu i ponašanju. \n \n“...i neka je hvaljen Allah, ja Njemu nikoga ravnim ne smatram.” Neka je hvaljen Allah, On je vrlo visoko iznad onoga što Mu ljudi pridružuju čineći širk. Čak su i poslanici strahovali od širka, najvećeg grijeha i najgnusnijeg zločina na Zemlji, jer nije bezazleno to što: “Allah neće oprostiti da Mu se neko drugi smatra ravnim, a oprostit će manje grijehe od toga, kome On hoće.” Svevišnji Allah, upozoravajući Resulullaha, sallallahu alejhi ve sellem, na opasnost širka, kaže: “Ako budeš druge Allahu ravnim smatrao, tvoja će djela sigurno propasti, a ti ćeš izgubljen biti.” A jezikom Isaa, alejhis-selam, kaže: “Ko drugog Allahu smatra ravnim, Allah će mu ulazak u Džennet zabraniti i boravište će njegovo Vatra biti; a nevjernicima neće niko pomoći.” Djela ljudi koji čine bilo koji vid širka u ibadetu: mole nekoga drugog, a ne Allaha, ili obožavaju kaburove moleći ih za svoje potrebe, ili odlaze sihirbazima, vračarima i proricateljima, ili vjeruju da zvijezde imaju ma kakav upliv u odvijanju događaja, ili se zavjetuju nekome drugom, a ne Svemogućem Allahu, ili prinose žrtvu nekome drugom, a ne Svevišnjem Allahu – propast će, a oni će nastradati: “A onaj ko bude smatrao da Allahu ima iko ravan – bit će kao onaj koji je s neba pao i koga su ptice razgrabile, ili kao onaj koga je vjetar u daleki predio odnio.” \n \n“A Mi smo i prije tebe samo ljude slali, građane kojima smo objave objavljivali...”, tj. nismo slali meleke, već ljude poput tebe, građane, imali su i žene i potomstvo, živjeli su u kućama, hodali po trgovima, uzimali hranu, susretali se s ljudima, trgovali itd., osim što ih je Svemogući Allah obdario poslanstvom (od Sebe, a ne na njihovu sugestiju) i učinio bezgrešnim. Dakle, oni su bili poslanici ljudi. Jer, da su nam poslani meleki, rekli bismo: “Da su ljudi, slijedili bismo ih, mi ne možemo podnijeti koliko oni, mi meleke ne možemo slijediti.” Pogledajte, Kurejšije su govorili: “Zašto nije melek?” A da je Poslanik bio melek, rekli bi da ga neće slijediti jer nije čovjek kao oni, s neba je; kada je poslan jedan između njih, rekli su da poslanik ne treba biti jedan od njih. Šta, ustvari, hoće? Imaju li razuma? Pa, Resulullah, sallallahu alejhi ve sellem, građanin je, iz Meke, i svi poslanici, od Adema, preko Nuha i Ibrahima, do Resulullaha, sallallahu alejhi ve sellem, bili su ljudi, građani, tako ih je Svemogući okarakterizirao. Učenjaci kažu da žena ne može biti ni vjerovjesnik ni poslanik, a Ibn Hazm, pripadnik doslovne pravne škole, opredijelio se za suprotno mišljenje. Kazao je: “Merjema je bila vjerovjesnik.” Ali, učenjaci njegovo mišljenje odbijaju pozivajući se na ajet: “...a majka je njegova uvijek istinu govorila; i oboje su hranu jeli...”, a nije rekao da je bila vjerovjesnik. A objava koja joj je objavljena bila je posebna, ali to nije objava kao ona što su je dobijali poslanici: Merjema nije bila poslanik, poslanici su muškarci. \n \n“Zar ovi ne putuju po svijetu, pa ne vide kako su skončali oni prije njih...”, tj. zašto Kurejšije ne putuju po zemljama: u Šam i Irak, pa da vide kako smo uništili gradove i sela koji su se oglušili o Allahov put? Zar ne vide kakva ih je kazna snašla kada su zapostavili Allahove riječi i urotili se protiv Njegovih poslanika! Zar ne vide šta smo učinili s Našim neprijateljima, a vide ostatke njihovih kuća: “A ovi prolaze pored grada na koji se sručila kobna kiša – zar ga ne vide? – pa ipak ne očekuju oživljenje”, vide selo Lutovog naroda, Medain (selo Salihovog naroda), Ahkaf, Irem, palače na stupovima; ostaci tih sela i gradova postoje, vide ih, ali pouku ne primaju. \n \n“...a onaj je svijet doista bolji za one koji se budu Allaha bojali...”, tj. ovaj svijet i sve što je na njemu proći će, čak i ako nevjernici zavladaju na neko vrijeme, a onaj je svijet, Boga mi, bolji, vječan je i ljepši. Tamo ima ono što niko nije vidio, za šta niko nije čuo i šta nikome nije na um palo, a nema umora, tuge, brige, bolesti, starosti... Zamislite, u okrilju Svemogućeg Allaha, uvijek, u miru i pod Njegovom brigom, nema obaveza; namaz, post, hadž, umra... ne postoje. Istina je da će slaviti Allaha, ali to će im biti kao disanje na ovome svijetu. Samo neprekidan užitak, čiji će vrhunac biti gledanje u Allahovo plemenito lice. Molimo Ga da nas time počasti! \n \n“...zar se nećete opametiti!”, tj. imaju li razum? Kada bi ga imali, ne bi se zabavljali, ne bi bili ravnodušni, ne bi davali prednost ovom svijetu nad onim, niti bi ikome laskali nauštrb Allahovog zadovoljstva. \n \n“I kada bi poslanici gotovo nadu gubili...” Neki učenjaci kažu da ajet znači: kada bi poslanici gotovo nadu gubili da će im se njihov narod odazvati... i to je ispravnije tumačenje, a neki kažu da ajet znači: poslanici su s nestrpljenjem očekivali žudno čekanu pomoć, dokazujući to ajetom: “...i kada ste o Allahu svašta pomišljali, tada su vjernici bili u iskušenje stavljeni i ne mogu biti gore uznemireni.” \n \n“...i pomišljali da će ih lašcima proglasiti...” Komentatori ajet ne shvataju istovjetno. Jedni kažu da se odnosi na poslanike, tj. poslanici su pomišljali da će ih njihovi narodi proglasiti lažovima, jer su ih porekli, nisu povjerovali u njih. A neki komentatori kažu da se ajet odnosi na narode, tj. pomišljali su da im poslanici lažu govoreći da primaju Objavu, a da, ustvari, sve govore od sebe. \n \nNakon očaja i poteškoće “...pomoć bi im Naša došla: Mi bismo spasili one koje smo Mi htjeli...” poruka je nebeskih objava, a onaj ko poziva Allahu mora naići na neistomišljenike koji će ga ismijati. Ali: “O vjernici, ako Allaha pomognete, i On će vama pomoći i korake vaše učvrstiti.” Pogledajte, vjerovjesnici uvijek pobjeđuju: duel Musaa, alejhis-selam, i faraona – Musa pobjednik, Nuha i njegovog naroda – Nuh, alejhis-selam, pobjednik, a nevjernici potopljeni; Salih, Hud, Isa, Resulullah, sallallahu alejhi ve sellem – svi su pobijedili, a nesreća je pogodila sve one koji su se urotili protiv njih. \n \n“...a kazna Naša ne bi mimoišla narod nevjernički”, tj. On kažnjava na razne načine: zastrašujućim glasom, padavinama, poplavom, bolešću, potresom, olujom, požarom, vjetrom; On to učini Svojom naredbom: “Budi!” \n \nKazivanje o Jusufu, alejhis-selam, završeno je, a sada poslušajte: “U kazivanjima o njima pouka je za one koji su razumom obdareni...”, tj. onaj ko ima i trun razuma, ko ima grižnju savjest, uzet će pouku iz posljednjeg ajeta ove sure. Časni Kur’an je pouka onima koji imaju čisto srce i jekin, sigurno saznanje i uvjerenje, onima koji se klone besposlica, koje nam oduzimaju vrijeme, razum, prljaju srca, koje su nas odvratile od Božijeg puta, od Kur’ana, od najljepših kazivanja, a navraćaju na kojekakve izmišljene priče koje se prodaju po knjižarama, a koje ništa ne koriste. \n \n“Kur’an nije izmišljena besjeda...”, tj. ovaj Kur’an nije izmišljotina, već istina, bez dodavanja i bez oduzimanja, ovo je govor Milostivog, Svemogućeg, Vladara. Njegove su riječi istina, obećanje – istina, On je istina, i voli istinu, nema istinskog božanstva osim Njega. \n \n“...on priznaje da su istinite knjige prije njega objavljene, i objašnjava sve, i putokaz je i milost naroda koji vjeruje.” Tevrat, Indžil i Zebur i sve druge objave su istina i došle su da potvrde istinitost Kur’ana. On je objašnjenje za sve temelje, propise, vjerovanje, ahlak: “...u Knjizi Mi nismo ništa izostavili”; objašnjenje za sve postoji, to je uputa koju Svevišnji Allah daje kome On hoće, a najvrednije nakon islama je to da Gospodar uputi čovjeka da čita Kur’an s razumijevanjem i razmišljanjem, i da pita o značenju ajetâ u toj mjeri da ne dopusti da prođe jedan dan a da ne sazna nešto novo u vezi s Kur’anom. \n \nNaš Allahu, Uzvišeni i Svemogući, učini da Kur’an bude proljeće naših srca, svjetlost naših duša, njime otkloni našu tugu i brigu! \n \nNaš Allahu, učini ga našim zagovornikom, čije ćeš zagovaranje primiti, učini ga svjedokom i dokazom za nas, ne protiv nas! \n \nNaš Allahu, učini da ga iskreno čitamo, i noću i danju, da radimo po njemu, da vjerujemo u manje jasne ajete, da dopuštamo šta on dopušta, a zabranjujemo šta on zabranjuje! \n \nNaš Allahu, učini ga našim prijateljem u samoći, u kaburu, spasi nas njime od Svoje srdžbe i kazne! \n \nNaš Allahu, učini da nas na Sudnjem danu povede u Džennet, u Firdevs, u društvo vjerovjesnika, iskrenih, šehida i dobrih ljudi! Naš Allahu, primi od nas! \n \nNeka je mir i spas Resulullahu, sallallahu alejhi ve sellem, njegovoj porodici, ashabima i svima onima koji ih budu voljeli do Kijametskog dana."
    },
    {
      "Pouke i koristi iz kazivanja": "Svevišnji Allah rekao je: “U tome je, zaista, pouka za onoga ko razum ima ili ko sluša, a priseban je.” Ponavljamo: jadan je onaj ko ne razmišlja o Kur’anu i njegovim porukama, ko se upropasti i bude lišen ljepote Kur’ana, ko zastrani i zanemari Pravi put. Prihvatanje upute i Kur’ana, najvećeg zagovornika, najlakši je put do spasa. Zato, pripremi se da prihvatiš časni Kur’an, iskoristi vrijeme, požuri s dobrim djelima; nadati se da ćeš imati udjela u nagradi, da ćeš zaslužiti visok stupanj kod Svemogućeg Allaha. Jedna od sura uzvišene Knjige, savršenog argumenta i velike mudžize jeste i sura Jusuf, koju smo pokušali ukratko protumačiti, a koja obiluje poukama i koristima. Neke ćemo od njih i navesti. \n \nKur’an je Allahov govor, on nije stvoren: “Objavljujemo je kao Kur’an na arapskom jeziku da biste razmislili.” \n \nKur’anska su kazivanja najljepša kazivanja u historiji. Nema, niti će im biti nešta slično. Oličenje su slasti, ushićenja, uzbuđenja, rječitosti, sistematičnosti, originalnosti, konstrukcije, i samo se u kur’anskim kazivanjima mogu naći svi elementi kazivanja, jer: “Mi tebi o najljepšim događajima kazujemo...” \n \nDopušteno je da čovjek ispriča lijep san onome koga voli, možda će se i ostvariti, pogotovo ako onaj koji to čuje uputi hairli i kabul-dovu, pa to bude uzrok njegovoj sreći na ovome i budućem svijetu. \n \nKada čovjek zapadne u iskušenje, neka se strpi, i neka zna da su vjerovjesnici najbolji ljudi. Bili su iskušavani, pa su to strpljivo podnosili, zbog čega su dobili veliku nagradu od Svemogućeg Allaha. \n \nKome Allah, dželle šanuhu, da znanje o tumačenju snova, dao mu je veliko dobro, zato neka se boji Svevišnjeg Allaha u vezi s tim i neka pazi kako će ih tumačiti. \n \nČasni Kur’an izlaže kazivanja na savršen, besprijekoran i interesantan način, koncizno, s dubokim smislom, ostavljajući da se detaljima pozabave razumom obdareni i oni koji su dobro upućeni u nauku. \n \nU kazivanju o Jusufu, alejhis-selam, i njegovoj braći pouke su onima koji se raspituju u vezi s iskrenošću, žrtvovanjem, strpljivošću, nežaljenjem na sudbinu, i pouke su onima koji žele naučiti šta je strah od Svevišnjeg Allaha. \n \nKoga Svemogući Allah štiti, ne treba se bojati, jer On neće iznevjeriti muslimana kada Mu se prepusti; zato, čovjek svoje srce treba predati Njemu na čuvanje, moleći Ga da ga sačuva, uputi i pomogne. \n \nSrca se nalaze između dva Allahova prsta i On daje da čovjek nekoga zavoli. Otuda se ne treba čuditi kada otac naginje jednom od svoje djece, zbog nekog svojstva, pronicljivosti, darežljivosti, dobročinstva. \n \nLaž je zabranjena, a pogotovo kada se njome posluži da se prevare roditelji. \n \nKada ga zadesi kakvo iskušenje, musliman treba reći: “La havle ve la kuvvete illa billah”, i treba se strpiti, ne smije sebi dopustiti nestrpljenje i ogorčenost: “...i ja se neću jadati, od Allaha ja tražim pomoć protiv ovoga što vi iznosite.” \n \nArapi i nearapi razlikuju se isključivo po bogobojaznosti: “Najugledniji kod Allaha jeste onaj koji Ga se najviše boji...” \n \nUčenjake je obavezno poštivati i uvažavati: “Učini mu boravak prijatnim! Može nam koristan biti...” \n \nKraj biva u korist evlija i iskrenih, onih koji su iskreni prema Allahu i u javnosti i tajnosti. \n \nSvemogući Allah iskušava vjernike prema jačini njihovog imana. Otuda nalazimo da su vjerovjesnici imali najveća iskušenja, zatim oni koji ih slijede u jačini vjerovanja. \n \nDuša navraća na zlo, i čovjek je izuzetno slab kada ga niko ne vidi. Zato se treba zaštititi zikrom i dovama; ako čovjek svoju dušu ne zauzme dobrim djelima, ona će njega zauzeti grijesima. \n \nAko čovjek čuva Allahove granice u udobnosti, On će za njega znati u nevolji: “Čuvaj Allahove granice, On će tebe čuvati. Čuvaj Allahove granice, naći ćeš Ga ispred sebe!” Naime, samo On čuva i pomaže. Jednom je prilikom došao neki beduin kod Allahovog Poslanika, sallallahu alejhi ve sellem, i upitao ga: “Kome pozivaš?” “Pozivam Allahu”, odgovori mu Resulullah, sallallahu alejhi ve sellem, a on upita: “A ko je Allah?” “Kada godina bude mnogo kišna, ti zamoliš, pa se odazove, a kada godina bude sušna, kada plodovi zamru i zemlja se osuši, ti zamoliš, pa se odazove – to je Allah.” \n \nOgovaranje, prenošenje tuđih riječi, kaljanje tuđe časti, sve je to zabranjeno. Čovjek se toga mora strogo čuvati i ne smije prisustvovati takvim sijelima: “...ne sjedite s onima koji to čine dok ne stupe u drugi razgovor, inače, bit ćete kao i oni.” \n \nMusliman treba spominjati Svevišnjeg Allaha u svakoj prilici, a pogotovo kada na nekim ljudima vidi dobro, tragove blagodati, zdravlje, ljepotu itd., a treba Ga mnogo moliti za te blagodati, pa, On je plemenit i blagodaran. \n \nKada čovjeka snađe iskušenje u pogledu vjere, neka se strpi i neka očekuje nagradu od Svemogućeg Allaha, čak i ako će zbog toga izgubiti zdravlje, slobodu, ponos. \n \nMusliman mora pomagati islam, čak i ako će ga to stajati zdravlja, života i imetka. \n \nMusliman se treba lijepo ophoditi prema ljudima, s njima se šaliti, ako će to uroditi ljubavlju, međusobnom slogom i potpomaganjem ili će time pridobiti nevjernika za islam. \n \nKada čovjek bude upitan o nečemu šta zna, neka ne krije odgovor i neka poziva Allahu, dželle šanuhu, svime što mu je na raspolaganju. \n \nMusliman treba iskoristiti pogodne prilike da ljude okupi oko jedne riječi, svjedočenja da nema istinskog božanstva osim Allaha i da je Muhammed Allahov poslanik. \n \nMusliman treba zalagati svoje vrijeme, imetak i život u ispravljanju vjerovanja prije bilo čega, a posebno raditi s onima koji ne poznaju islam, i s mladima. \n \nSura El-Ihlas je ono najbolje čime čovjek može pohvaliti Allaha, dželle šanuhu. Imam Ahmed zabilježio je, u djelu El-Musned, kako je Esved b. Seri došao kod Resulullaha, sallallahu alejhi ve sellem, i rekao: “Allahov Poslaniče, spjevao sam kasidu u kojoj hvalim Allaha.” Na to mu je Resulullah, sallallahu alejhi ve sellem, odgovorio: “Zaista tvoj Gospodar voli da Ga hvališ.” \n \nMusliman se treba bojati Svemogućeg Allaha u vezi s onim šta piše, jer za sve će odgovarati, za svako slovo. \n \nVeličina pripada samo Allahu, On je stvoritelj, samo je On vječan, a to što mnogi ljudi veličaju neke ljude ili nešta drugo dokaz je njihove maloumnosti, slabog razumijevanja, slabosti oslonca na Allaha, nebrige, jer će propasti sve osim Njega. \n \nAllaha, dželle šanuhu, treba moliti lijepim imenima, kojima svjedoči tradicija, i nije dopušteno Svevišnjeg Allaha nazivati imenima koja nisu potvrđena u Kur’anu ili koja ne postoje u autentičnom sunnetu, niti Mu je dopušteno pripisati svojstvo koje Sebi nije pripisao ili koje Mu nije pripisao Resulullah, sallallahu alejhi ve sellem, i to je vjerovanje ehli-sunneta. Imam Eš-Šafi rekao je: “Vjerujem u Allaha i u ono što je objavio, onako kako to On želi. Vjerujem u Resulullaha, sallallahu alejhi ve sellem, i u ono što je on izgovorio, onako kako to on želi.” \n \nMusliman treba dobro shvatiti sljedeće: samo Allah liječi, samo On daje nafaku, samo On proživljuje, samo On daje smrt, samo On oslobađa okova, samo On otklanja nevolju; ko se požali nekome drugom, a ne Allahu, daleko je zalutao. A u priči o trojici dobrih ljudi koji su ostali zatočeni u pećini imamo divan primjer ispravnog vjerovanja i iskrenog obraćanja Allahu, a kamoli u kazivanjima o vjerovjesnicima i pričama o evlijama i dobrim ljudima. \n \nMusliman treba često donositi istigfar, moliti za oprost grijeha. Ebu Davud zabilježio je sljedeći hadis: “Ko bude često donosio istigfar, Allah će otkloniti svaku njegovu brigu, iz svake nevolje izlaz dati i opskrbit će ga odakle se i ne nada.” \n \nNeki snovi imaju veze sa stvarnošću, a općenito se dijele na: snove od Allaha, i to su radosne vijesti, čovjek ih treba ispričati onome koga voli; snovi od šejtana, i oni su ružni i zastrašujući, njih ne treba nikome pričati; te zbrkani snovi, i oni su tijesno vezani za ono što čovjek doživi, njih treba primiti kao obične stvari, bez straha i nemira. \n \nNajistinitije snove imao je Resulullah, sallallahu alejhi ve sellem. On bi, nakon sabah-namaza, pitao prisutne:“Ko je od vas nešta sanjao?” Zatim bi nekome od prisutnih protumačio san, i on bi se obistinio baš onako kako je protumačen. \n \nPozivanje Allahu jedno je od najboljih djela i jedan od najvećih stupnjeva koje može dostići čovjek, Allahov rob. To je put vjerovjesnikâ i poslanikâ. Pa, ko želi sebi i svojim sugrađanima dobro, neka poziva Allahu mudro i na najljepši mogući način: “Dostavite od mene makar jedan ajet...” \n \nJusuf, alejhis-selam, nije zapostavio davu ni u tamnici, pa kako je može zapostaviti onaj ko je slobodan, zdrav i imućan: “...ja se klonim vjere naroda koji u Allaha ne vjeruje i koji i onaj svijet ne priznaje, i ispovijedam vjeru predaka svojih: Ibrahima i Ishaka i Jakuba; nama ne priliči da ikoga Allahu smatramo ravnim...” \n \nDava nije svedena na pozivanje jezikom. Veliki upliv u to ima lijepo ponašanje, iskrenost i lijep odnos. Rečeno je: “Prema ljudima se odnosi onako kako bi želio da se oni odnose prema tebi.” \n \nSvemogući Allah šalje radosne vijesti i daje uzroke za pobjedu, ponos i vlast Svojim dobrim robovima, makar bili i u tamnici. \n \nIskrenost je najviši stupanj nakon poslanstva. Time je, jedan od one dvojice, onaj koji se spasio, oslovio Jusufa, alejhis-selam, a Kur’an kaže: “...bit će u društvu vjerovjesnikâ, i iskrenih, i šehidâ, i dobrih ljudi, kojima je Allah milost Svoju darovao. A kako će oni divni drugovi biti!” \n \nJusuf, alejhis-selam, želeći dokazati svoju nevinost, odbio je izaći iz tamnice kada je bio pozvan, što potvrđuje njegovu iskrenost, strpljenje, kao i to da se nadao nagradi od Svemogućeg Allaha. \n \nČovjek prolazi kroz etape tri duše: prvo, duša koja ga navraća na zlo: “...ta, duša je sklona zlu”; drugo, duša koja samu sebe kori: “...i kunem se dušom koja sebe kori”; treće, smirena duša: “A ti, o dušo smirena, vrati se Gospodaru svome zadovoljna, a i On tobom zadovoljan, pa uđi među robove Moje, i uđi u Džennet Moj!”, što zapažaju neki učenjaci, a mi trebamo moliti Svemogućeg Allaha da naše duše učini smirenim. \n \nČovjek se nikada ne treba ponositi niti kočoperiti dobrim djelima, strpljenjem, niti time što očekuje nagradu od Allaha. Nesumnjivo je bolje da čovjek osjeća kako je nizak i da mu je potrebna Allahova milost nego da ima mnogo dobrih djela, ali da se divi samom sebi. Seid b. Džubejr rekao je: “Nekoga će grijeh u Džennet uvesti, a nekoga će dobro djelo u Vatru baciti.” Šejhul-islamu Ibn Tejmijji svidjela se ova njegova izjava i on je komentira ovako: “Neki će čovjek učiniti grijeh pa će se pokajati, osjećati grižnju savjest, plakati i žaliti, pa će ga to uvesti u Džennet, a neki će čovjek uraditi dobro djelo, pa se njime ponositi, biti ohol i samodopadljiv, pa će ga to baciti u Vatru.” \n \nMusliman ne smije biti ohol. Ne smije hodati nadmeno. Treba biti skroman, jer je to svojstvo vjerovjesnikâ. Hasan el-Basri govorio je: “Onaj ko svaki dan mora ići u nužnik najmanje tri puta treba se poniziti pred svojim Gospodarom.” Svemogući je Allah rekao: “Ne hodi po zemlji nadmeno, jer zemlju ne možeš probiti, ni brda u visinu dostići.” \n \nMusliman je, između ostalog, obavezan oprostiti i preći preko tuđe greške. Jusuf, alejhis-selam, oprostio je upravnikovoj ženi, prešao preko njene potvore, također je oprostio svojoj braći i zanemario njihovu grešku, a zbog toga mu je Svevišnji Allah samo povećao ponos. Resulullah, sallallahu alejhi ve sellem, govorio je: “Čovjeku koji oprosti Allah će samo povećati ponos.” A imam je Ahmed govorio: “Devet desetina lijepog ponašanja jeste zanemarivanje tuđih grešaka.” \n \nMusliman ne smije gubiti nadu u Allahovu milost pozivajući u islam, već treba uložiti trud i moliti Allaha za ono najbolje. Vidimo da se Jusuf, alejhis-selam, nije razočarao pozivajući, a rezultat je bio sljedeći: upravnikova žena prihvatila je islam; ona je željela Jusufa, alejhis-selam, upropastiti, a on je bio povod njene upute. \n \nKur’anska kazivanja tješila su Resulullaha, sallallahu alejhi ve sellem, i podsjećala ga na zbivanja u prijašnjim narodima, a mogu se uzeti i kao dokaz njegovog poslanstva, o čemu smo govorili na početku brošure. \n \nJusuf, alejhis-selam, primjer je i oličenje dave, strpljenja, iskrenog očekivanja nagrade, iskrenog odnosa prema Allahu, pokajanja, čednosti, odgoja i oprosta. Kada se mogao osvetiti, nije to učinio, a davno je rečeno: “Najvredniji je oprost kada se čovjek može osvetiti, a on to ne učini.” \n \nNajljepši govor, najljepši vaz i najljepša kazivanja jesu u časnom Kur’anu, i čovjek, ako se želi spasiti na ovome i budućem svijetu, treba se čvrsto držati njegovog puta, učiti, razmišljati o njegovim porukama, raditi po njemu i u njemu tražiti blagoslov. \n \nDopušteno je da čovjek, kada primijeti da je kompetentan za nešto, da ima znanja i uvida u to, traži položaj, pod uvjetom da će time doprinijeti muslimanima. \n \nDopušteno je u prijekoj potrebi da se čovjek pohvali. Učenjaci kažu: “Kada upadne u nepriliku ili sretne ljude koje ne poznaje, može se pohvaliti, ne iz oholosti niti prestiža, već da ostvari korist za islam.” \n \nIshod će uvijek biti u korist onoga ko čini dobro i boji se Allaha, bilo prije ili kasnije. Tako je bilo i s Jusufom, alejhis-selam: Svemogući Allah dao je da ishod bude u njegovu korist, jer se bojao Allaha i radio po znanju koje mu je On dao. Zato, neka čovjek ne gubi nadu ako je iskren prema Allahu i neka zna da će ishod biti u njegovu korist, pa makar bio teško iskušan, obespravljen, potlačen... \n \nNagrada na onome svijetu bolja je. Vidimo da je Svemogući Allah, nakon što je spomenuo ljepote ovoga svijeta, stovarišta i vlast, skrenuo pažnju na onosvjetsku nagradu; ono što je u Allaha, bolje je. Zato se radujte, vi strpljivi, iskreni. \n \nDopušteno je izvesti lukavstvo radi koristi pod uvjetom da se ne dopusti zabranjeno, niti zabrani dopušteno. Tako je uradio i Jusuf, alejhis-selam, kada je svojoj braći vratio njihove stvari i kada je stavio čašu u Benjaminov tovar, a sve da bi postigao korisnost. \n \nObaveza je ljubazno primiti i lijepo ugostiti putnika, gosta, bez izvještačenosti i pretjerivanja. To je sunnet vjerovjesnikâ i dobro djelo koje nam je oporučio Svemogući Allah, ali i Njegov Poslanik, sallallahu alejhi ve sellem: “Ko vjeruje u Allaha i onaj svijet neka počasti gosta!” Tako je postupio Jusuf, alejhis-selam, sa svojom braćom kada ih je primio, ugostio, dao punu mjeru, a vratio njihove stvari. \n \nObaveza je dati punu mjeru prilikom prodavanja: “Teško onima koji pri mjerenju zakidaju, koji punu mjeru uzimaju kada od drugih kupuju, a kada drugima mjere na litar ili na kantar – zakidaju.” \n \nSvemogući Allah čuva evlije, Svoje štićenike, iskrene ljude, jer je On najbolji čuvar i od milostivih On je najmilostiviji. Tako je Svevišnji čuvao Jusufa, alejhis-selam, i u bunaru, i tamnici, i na dvorcu, jer je Jusuf, alejhis-selam, bio iskren vjernik, strpio se i pobijedio. \n \nPreveliki su Allahova milost i dobrota. Otuda kod grešnika ne treba izazivati gubljenje nade u Allahovu milost, niti zatvarati vrata pokajanja, treba im otvoriti vrata nade u Allaha i reći im da su vrata pokajanja otvorena i da Allahova milost obuhvata sve šta postoji. \n \nPropisano je traženje nafake, opskrbe. Pogledajte, Jakub, alejhis-selam, šalje svoje sinove da traže hranu u Misiru; ljenčarenje je pokuđeno. \n \nVjerovjesnici su oskudno živjeli. Pogledajte kako je Jakub, alejhis-selam, u Misir slao štavljene kože, razbijene čaše, maslo i ulje u zamjenu za žito, da prehrani svoju porodicu kada je harala glad i bila suša i oskudica. Zamislite, Jakub, alejhis-selam, vjerovjesnik, živi oskudno, a tadašnji kraljevi leže na riznicama zlata i srebra. To ukazuje koliko ovaj svijet, ustvari, vrijedi u Allaha. U hadisu se kaže: “Da ovaj svijet u Allaha vrijedi koliko krilo mušice, Allah nevjerniku ne bi dao ni gutljaj vode.” \n \nČovjek, po prirodi, voli imetak, što se zaključuje iz ajeta: “...i hranom ćemo čeljad našu namiriti...”, i to nije pokuđeno, pokuđena je ljubav prema imetku koja obezglavljuje, odvraća od vjere i vodi u grijeh. \n \nPropisano je potvrđivanje ugovora zakletvom, i to nije u suprotnosti sa Šerijatom: “...dok mi se Allahom tvrdo ne zakunete...” I Resulullah, sallallahu alejhi ve sellem, svjedočio je, tražio dokaze, tražio zakletvu i zaklinjao se. \n \nČovjek je obavezan lijepo misliti o Allahu, dželle šanuhu. U hadisi-kudsiju zabilježenom u dva Sahiha kaže se: “Ja sam sa Svojim robom kada na Mene pomisli...” Ako čovjek bude vjerovao da Svemogući Allah oprašta i prima pokajanje pokajnika, da otklanja nevolje, da uslišava iskrene dove, da je od jakih najjači, da je od milostivih najmilostiviji, da je od plemenitih najplemenitiji, On će mu dati ono čemu se nada. \n \nZabranjeno je gubljenje nade u Allahovu milost, a posebno kada čovjek zapadne u kakvo iskušenje i nepriliku. U hadisi-kudsiju kaže se: “O sine Ademov, sve dok Me budeš molio i nadao se Mojoj milosti, opraštat ću ti sve grijehe i neću se na njih osvrtati.” \n \nPlemenitost je jedna od vrlina vjerovjesnikâ, također opraštanje i zanemarivanje tuđeg grijeha i greške, oni zbog toga ne kore; plemenit čovjek oprosti i zaboravi grešku. \n \nČovjek je dužan priznati grijeh svome Stvoritelju. Učenjaci kažu da Allah, dželle šanuhu, voli kada čovjek kaže: “Moj Gospodaru, pogriješio sam i mnoge dužnosti prema Tebi propustio, priznajem, Gospodaru.” A Ibnul-Kajjim, u djelu Medaridžus-salikin, dodaje: “...pa mu se On odazove: ‘A Ja sam tebi oprostio, sakrio tvoju sramotu i smilovao ti se.’” \n \nČovjek se mora bojati Allaha i mora biti strpljiv. Na ovome svijetu mora raditi naređeno, a kloniti se zabranjenog, i neka bude duboko zadovoljan određenjem, a kada to postigne, neka zna da je kod Vladara, Silnog, Plemenitog i Milostivog dostigao stupanj dobrih robova. Znamo da su svi vjerovjesnici bili zadovoljni određenjem, dobrom i zlom. \n \nMusliman mora iskreno nastojati da postigne Allahovu milost i naklonost, riječima i djelima, da moli za milost, da Mu se ponizno obraća i da bude milostiv prema slabima i siromašnima, udjeljujući im milostinju. \n \nTreba podsjećati i sebe i druge na Allahove blagodati. To izaziva skrušenost i poniznost prema Svemogućem Allahu, ali i na ono što povećava iman i pouzdanje u Svevišnjeg. \n \nČovjek mora biti ponizan prema Allahu, dželle šanuhu, i ne smije se diviti svome znanju, ni djelima, ni uspjesi- ma. Jusuf, alejhis-selam, nije se ponosio pred svojom bra- ćom time kako vlada Misirom, već im je oprostio i lijepo ih primio. \n \nČovjek treba uporno moliti u poteškoći, više nego što moli u udobnosti. To je dio iskrenog obožavanja (ubudijjeta), a posebno treba mnogo moliti na sedždi, na posljednjem sjedenju u namazu (nakon salavata i dove), u posljednjoj trećini noći, između ezana i ikameta, petkom, i to u času kada se dova prima, na Arefatu i drugim prilikama. \n \nMusliman mora biti pravedan ophodeći se s drugim ljudima, tako će pridobiti ljudska srca i povećati ljubav i slogu. \n \nObaveza je biti pravedan i istovjetan s ostalim ljudima radeći s njima. Jusuf, alejhis-selam, kada je bio postavljen za ministra finansija, nadzirao je rad podređenih, ali i radio s njima. \n \nPrema ljudima treba biti pažljiv i blag i nadati se nagradi za to. Jusuf, alejhis-selam, bio je blag prema svima koji su mu naudili, počevši od svoje braće, pa do upravnikove žene. Nije tražio da im se osveti, već je oprostio, nadajući se nagradi od Allaha. \n \nBesmislen je život onih ljudi koji ne znaju za Allaha. Vidimo da su Jusuf, alejhis-selam, njegov otac Jakub, alejhis-selam, i svi vjerovjesnici i dobre generacije podređivali svoje živote Allahu. \n \nPobjeda uvijek dolazi sa strpljenjem, čak i ako malo okasni, jer je Svemogući Allah obećao da će pomoći Svojim štićenicima ako poduzmu odgovarajuće uzroke i budu iskreni u riječima i djelima. \n \nDobra djela brišu loša, dobro pokriva zlo, a musliman treba biti pravedan kada se radi o sudu o drugima. \n \nČovjek treba opraštati ljudima i činiti im dobro, čak i ako oni njemu čine zlo. Neka mu u tome budu uzor vjerovjesnici, koji su bili tlačeni, u laž ugonjeni, ograničavani, ismijavani, ali su, i pored toga, bili strpljivi i mnogo opraštali, pa su pobijedili. \n \nMusliman se treba iskreno osloniti na Svemogućeg Allaha da će mu On otkloniti iskušenja i nevolje, jer samo On pomaže, samo On čuva, samo On uzvisuje, samo On ponižava, samo On brigu otklanja. \n \nMusliman se ne treba radovati tuđoj nesreći, već treba zahvaliti Allahu, Koji ga je sačuvao. Jusuf, alejhis-selam, nije se radovao što je njegovu braću snašlo siromaštvo, iako su ga obespravili i nisu poslušali oca kada se radilo o njemu. \n \nDopušteno je poduzeti mjere opreza da se čovjek sačuva uroka. Treba se utjecati Svemogućem Allahu od uroka: “O sinovi moji, ne ulazite na jednu kapiju, već na razne kapije...” \n \nObaveza je osloniti se na Svevišnjeg Allaha u izobilju i poteškoći: “...sud pripada jedino Njemu, ja se u Njega uzdam, i neka se samo u Njega uzdaju oni koji se uzdaju!” \n \nČovjek treba, kada je nevin, od sebe otkloniti sve sumnje i potvore koliko god može, riječima i djelima. \n \nMusliman se treba žaliti svome Gospodaru, a poniženje je žaliti se nekome drugom: “Ja tugu svoju i jad svoj pred Allaha iznosim...” \n \nDopušteno je persirati i s velikim poštovanjem oslovljavati ljude koji imaju funkciju i autoritet. Ljudi su Jusufa, alejhis-selam, u tamnici oslovljavali govoreći mu: “...jer vidimo da si zaista dobar čovjek.” \n \nMusliman treba što više donositi istigfar za sebe i za muslimane, moliti u njihovom odsustvu, pa da mu melek, po hadisu, uzvrati: “I tebi isto!” \n \nTreba uzeti pouku iz kur’anskih kazivanja i ona trebaju biti stimulans za povećanje imana: “U kazivanjima o njima pouka je za one koji su razumom obdareni.” \n \nMusliman mora biti daleko od neosnovane sumnje u druge ljude, sve dok se ne objelodani istina i ne pokaže stvarnost."
    }
  ],
  "Vodič kroz život": [
    {
      "Uvod": "U ime Allaha, Milostivog, Samilosnog! \n \nHvala pripada Allahu, Gospodaru svjetova. Neka su mir i spas Resulullahu, sallallahu alejhi ve sellem, njegovoj časnoj porodici, ashabima i svim vjernicima. \n \nOpćenito uzevši, u pisanju su draž i užitak, ali i napor te stanovita poteškoća, jer čovjeku ponekad dođe inspiracija u bilo koje vrijeme, pa i noću, pa napiše nekoliko stranica, a katkad mu inspiracija uopće ne dolazi, i tad je teže napisati samo jednu rečenicu nego kutnjak izvaditi, kako je to govorio el-Ferezdek. Budući da je to tako, shvatio sam da se nalazim pred surovim izborom: ili ću se prihvatiti pera i pisati, podnoseći sve napore koje pisanje iziskuje, ili ću pero odložiti i prepustiti se stihiji. Zbog toga sam krenuo središnjim putem i počeo bilježiti određene dojmove i zapažanja u vezi s pitanjima koja ne zahtijevaju da im se čovjek odveć posveti i koja ne iziskuju da u njih uloži mnogo truda. Eto, tako je nastala ova knjiga. \n \nOvakav pristup pisanju knjige lakši je piscu, a čitaocima je, tako napisana, knjiga pitkija. Mnogi prijašnji učenjaci i muhadisi izabrali su upravo ovaj način pisanja djelā: Ibn Hazm u el-Ahlāku ves-sijeru, Ibn Akil u el-Funūnu, Ibnul-Dževzi u Sajdul-hātiru, Ibnul-Kajjim u el-Fevāidu, Muhammed Kurd Alija... \n \nTu su i mnogi zapadni autori i književnici koji su se koristili ovim načinom pisanja, a koji su iza sebe ostavili vrijedna, predivna, veličanstvena djela. Štaviše, neka od tih djela postala su bestseleri. \n \nZapažanja koja čine ovu knjigu nisu istovjetne dužine, a ona se odnose ili na neki kur'anski ajet, ili na neki Poslanikov, sallallahu alejhi ve sellem, hadis, ili na historijski događaj, ili na poslovicu, ili na neku situaciju... Negdje ću navesti misao koju ću na drugom mjestu objasniti, i obratno. Želim podsjetiti i na to da se piscu može dogoditi da zabilježi misao, shvatanje ili ideju, te da pomisli da niko prije njega to nije rekao. \nČitaoče, sadržaj knjige koja se nalazi u tvojim rukama nastao je u različitim okolnostima, vremenima i godišnjim dobima: na putu i kod kuće, noću i danju, zimi i ljeti... Neki su mi prijatelji predložili da ovu knjigu, pošto je završim, objavim tek nakon što prođe godinu dana, četiri godišnja doba. \n \nNe znajući da će zapažanja i dojmovi koje sam bilježio biti štampani kao knjiga, nisam zapisivao datum u kojem su oni nastali. Kamo sreće da sam to činio! Sve u svemu, ovaj je materijal nastao u periodu od 1417. do 1428. godine po Hidžri; većinu sam zapažanja zabilježio od 1426. do 1428. godine po Hidžri. \n \nSad, kad, evo, odlažem pero, ne mogu a da se ne zahvalim svima onima koji su mi na bilo koji način, kao, naprimjer, prijedlozima i ispravkama, pomogli u ovom poslu, moleći Gospodara da ih obilno nagradi. Allah je jedini Bog i samo se na Njega oslanjam!"
    },
    {
      "Mudri savjeti I": "1. Čovjek se ne treba uznemiriti ako ga dobronamjeran savjetnik ukori zbog greške. \n \n2. Kušnje jačaju čovjeka, i zato ih treba izdržati, a čovjek ne smije dozvoliti da ga one unište. \n \n3. Vrijednost se očituje u sputavanju bolesnih strasti i sustezanju od onog što ne valja. \n \n4. I ti ćeš biti stradalnik ako budeš preuveličavao problem i pojave doživljavao negativno. \n \n5. Nemoj odbaciti onog prema kome osjećaš makar malo ljubavi! \n \n6. Nastoj što prije početi s činjenjem nečeg što je dobro, ali nemoj žuriti dok se baviš tim poslom! \n \n7. Ne iznosi svoj stav glede nekog pitanja ili pojave pred onim čiji stav ne znaš, sve dok se ne uvjeriš da te isti taj čovjek neće napasti zbog tvog stava! \n \n8. Nemoj dozvoliti da se prepadneš snage onih što remete red na Zemlji! Njihova će rabota propasti jer Allah, džellešanuhu, ne dozvoljava da uspiju oni koji nered čine. \n \n9. U ljutnji nemoj ništa govoriti i nemoj ništa predlagati jer ćeš, možda, pogrešno prosuditi! \n \n10. Ne prihvataj svaku misao kad si umoran jer umor može dovesti do neispravnog razmišljanja! \n \n11. Ljudi se dijele na dvije kategorije, a to su odrasla djeca i odrasli koji su ostali djeca. \n \n12. Nemoj uputiti prijekor nikom zbog djela koje bi i sam u sličnim okolnostima učinio! \n \n13. Sto puta se čovjek pokaje za ono što rekne ili uradi, rijetko za ono što prešuti ili ne uradi. \n \n14. Nije problem u tome da ti neko učini nažao, upravo je problem u tome kako ćeš primiti i doživjeti njegovu nepravdu. \n \n15. Neprihvatanje savjeta i nipodaštavanje savjetnika pokazatelj je kratke pameti i razlog ustrajavanja u grešci. \n \n16. Priznaj grešku kad pogriješiš i primi dobronamjeran savjet, bit ćeš cijenjen u društvu, a nećeš ponavljati greške. \n \n17. U teškoći i nedaći traži utjehu u iskrenoj dovi, pa će ti se Allah, Gospodar svjetova, odazvati; neće te pratiti osjećaj usamljenosti i zbunjenosti. \n \n18. Razmišljanje o posljedicama potaknut će razumnog čovjeka na smjelo pristupanje nekom poslu ili će ga ono od tog posla odvratiti. \n \n19. Imaj na umu da se ljudi dijele na tri kategorije: oni koji sami sebi čine nepravdu griješeći, oni koji su umjereni i oni koji druge pretiču u činjenju dobra. Zato se ne opterećuj teženjem ka savršenstvu, znaj da je savršenstvo teško postići! \n \n20. Čini dobra djela i nemoj kazati da njihove plodove još nisi vidio! Dobro djelo, uz Allahovu volju, neizostavno daje plodove! \n \n21. Nemoj izgubiti samopouzdanje ako te ljudi ne cijene onoliko koliko bi to trebali, ali nemoj se ni precijeniti ako te ljudi neumjereno hvale! \n \n22. Raduj se dobronamjernoj kritici kao što se raduješ iskrenoj pohvali! \n \n23. Plemenita djela, hvale dostojan trud i lijepo ponašanje jesu čovjekovi branioci koji negiraju sve negativnosti koje se o njemu govore. \n \n24. Ljudi se dive velikanima i vole plemenitost, ali se malo ljudi povodi za velikanima i teži plemenitim podvizima. \n \n25. Velikan je skroman, a većinom su oholi oni što se s njime druže. \n \n26. Prema onom ko ti učini nažao ophodi se u skladu sa svojim ponosom i lijepim ponašanjem, a ne u skladu s njegovim zaslugama! Postupiš li tako, zavoljet će te i neprijatelji, a trajno ćeš očuvati prijateljske veze. \n \n27. Kad nekom djelu pristupiš s iskrenom namjerom i učiniš ga najbolje što možeš, nemoj se osvrtati na nepravedne kritike! Nedostatak je u kritičaru, nije u tebi. \n \n28. Kad čovjek svoje srce ispuni ljubavlju prema Allahu, strahom od kazne i nadom u lijep ishod na ahiretu, u srcu nema mjesta za ljubav prema bilo kome drugom, niti za strah od bilo koga drugog, niti za nadu u nekog drugog, a ne u Allaha. Ako čovjek iskreno robuje Uzvišenom Allahu, oslobodio se robovanja bilo kome drugom. \n \n29. Ako si uvjeren u to da rasprava nema pozitivnu posljedicu, sustegni se od nje. \n \n30. Odmaraj se od poslova prije nego što te obaveze i umor sasvim iscrpe. \n \n31. Ako te zadesi kakva nesreća, očekuj da će ti Sveznajući Allah ukazati na izlaz! Uz poteškoću uvijek ide i last, a jedna nesreća ne može nadvladati dvostruko olakšanje, kao što se kaže u suri el-Inširah. \n \n32. Nemoj se čuditi da postoje i oni ljudi koji su škrti i nemoj biti jedan od onih što se žale na njihovu škrtost! \n \n33. Čovjekova ćud ne dolazi do izražaja onda kad posluje s moćnima i uglednima — možda je prisiljen na lijepo ponašanje i laskanje, nego njegova ćud dolazi do izražaja onda kad posluje s onima koji su manje moćni i manje ugledni od njega. \n \n34. Priznat ćeš veličinu onom ko se spusti na tvoj stepen, pa znaj da će tvoju veličinu priznati onaj ko tebi nije ravan ako se ti spustiš na njegov stepen. \n \n35. Lijepo je da se čovjek izvini zbog greške, a još je ljepše da ne pogriješi. Čuvaj se svega onog zbog čega ćeš se nekom morati izviniti! \n \n36. Budi dobrodušan i dobronamjeran, nemoj biti izopačen i zlonamjeran."
    },
    {
      "Ne satiri svoju dušu žalosteći se": "Dugo sam razmišljao o Allahovim riječima: ”...pa ne izgaraj od žalosti za njima...” (Fātir, 8) i zaključio da one sadrže lijek za mnoge neprijatnosti i probleme u životu. Naći ćeš da neki ljudi teže popravljanju ponašanja onih koji podbacuju u izvršavanju dužnosti, ličnom napretku, upućivanju zalutalog, podnošenju ponašanja nerazumna druga, upućivanju savjeta neposlušnom djetetu, uspostavljanju prijateljske veze s onim koji to ne želi, animiranju lijenog učenika i tako redom, ulažu trud i upinju se, a ako u svojoj namjeri ne uspiju, tuguju, jadikuju i satiru svoju dušu žalosteći se. Doduše, ima i onih koji će se posavjetovati s iskusnima, te će im ovi preporučiti da poduzmu sve potrebne mjere i da svoju energiju usmjere u ispravnom pravcu, na šta će neuspješnī reći da su sve poduzeli, ali, eto, nisu uspjeli. Tuga i depresija imaju za posljedicu nerazumno ponašanje koje naposlijetku može dovesti do gubljenja želje za činjenjem drugih, raznovrsnih dobrih djela. Neće imati snage za činjenje dobra onaj ko pretjerano razmišlja o nečemu što ga zaokuplja, a što je odveć beskorisno. \n \nPa u čemu je onda rješenje ovog problema? Hoće li čovjek šutjeti snužden i nemoćan? Treba li se predati tugovanju? Ne, neće se predati očaju ni tugovanju, neće biti snužden i neće se osjećati nemoćnim, nego će smatrati da je svoj posao besprijekorno obavio i da će ga Plemeniti Allah, Gospodar svjetova, nagraditi za dobročinstvo. K tome, živjet će kao što je i dotad živio i nastojat će činiti dobro. \nČitaoče, kad uputiš nekom mudar i umilan savjet, pritom se maksimalno trudeći da popraviš njegovo ponašanje, ali ne uspiješ u tome, sjeti se Božijih riječi: ”I ne tuguj za njima, i neka ti nije teško zbog spletkarenja njihova. Allah je zaista na strani onih koji se Njega boje i grijeha klone i koji dobra djela čine” (en-Nahl, 127, 128), ”...pa ne izgaraj od žalosti za njima...” (Fātir, 8)"
    },
    {
      "Kako treba razumjeti izjave ispravnih prethodnika?": "Ispravni prethodnici obraćali su se prisutnima u posebnim prilikama, a te su njihove riječi, bile sažete ili opširne, pamćene i bilježene. Oni su govorili ispravno i mudro jer su živjeli neposredno poslije objavljivanja časnog Kur’ana i jer su odano slijedili Poslanika milosti, sallallahu alejhi ve sellem. I gotovo da ne postoji knjiga koja se bavi historijom islama, a da ne sadrži izjave ispravnih prethodnika čiji eho i sad odjekuje. No, neki se ljudi ne znaju odnositi prema izjavama ovih ljudi i ne umiju ih ispravno razumjeti. Zbog toga imamo kategoriju koja ove izjave doživljava kao objavu, šerijatski tekst, kojoj neistina ne može prići ni s jedne strane, a druga kategorija odbacuje ih i ne cijeni, zbog čega su na gubitku i propuštaju korisno iskustvo. Opet, postoje i oni muslimani koji izjave ispravnih prethodnika razumiju u skladu sa svojim željama, pa ih koriste kao potvrdu vlastitih stavova, bilo da se radi o žestini i pretjerivanju u vjeri ili o popuštanju u primjeni islamskih propisa. Ispravno je i korisno izjave ispravnih prethodnika smatrati zasebnom i nedjeljivom cjelinom. \n \nMnogo je raznovrsnih izjava ispravnih prethodnika na osnovi kojih se može donijeti osnovno pravilo u vezi s načinom shvatanja islama, a kao primjer možemo navesti samo neke segmente u kojima su oni bili jedinstvenog stava: ustrajnost u činjenju onog što je šerijatom ozakonjeno, a sustezanje od novotarija; iskrenost prema Uzvišenom Allahu i dosljedno slijeđenje Poslanika islama, sallallahu alejhi ve sellem; besprijekorno i lijepo ophođenje prema drugima, a sustezanje od hrđavog ponašanja; posjedovanje ponosa i zadovoljstva, a sustezanje od poniženja i lahkomislenosti; činjenje pohvalnih djela javno i tajno i čišćenje nutrine; svijest o opasnosti od lijenosti, gajenja duge nade i obmanutosti čarima ovog svijeta; pripremanje za susret s Allahom i polaganje računa... \n \nKad je o tome riječ, tu su i mudre izjave koje su nastale kao posljedica vlastitog iskustva u životu i besprijekornog, umješnog ophođenja prema različitim kategorijama ljudi... Dakle, takve njihove izjave trebaju nam biti poticaj. Ali, kad je riječ o njihovim izjavama koje su oblik kreativnog promišljanja koje je u suprotnosti sa šerijatskim dokazima, ili one odgovaraju samo jednom vremenu i posebnim okolnostima, ili se mogu odnositi na posebnu kategoriju ljudi, ili su sažete i nedovoljno jasne, treba prvo provjeriti njihovu autentičnost pa ih tek potom protumačiti na odgovarajući način; ako ih nije moguće tako protumačiti i objasniti, kazat ćemo da se radi o promišljanju pojedinaca koje se ne mora prihvatiti. Kažem ovako, jer su ispravni prethodnici govorili da je posve izvjesno da svako, osim Resulullaha, sallallahu alejhi ve sellem, može pogriješiti. \n \nIspravni se prethodnici moraju uvažavati, i njihove se riječi imaju shvatiti na najljepši i najkorisniji način, bez dodavanja i oduzimanja."
    },
    {
      "Kad neznanje prevlada...": "Pripovijeda se da je neki duševni bolesnik mislio da je on zrno pšenice, a ne čovjek, pa je bježao od kokoškī bojeći se da ga ne pojedu. Njegov prijatelj odveo ga je psihijatru koji ga je veoma teško uvjerio da on nije zrno pšenice nego da je čovjek. A kad je bolesnik htio poći, obratio se doktoru: ”Doktore, uvjerio sam se u to da ja nisam zrno, ali ko će to kokoškama dokazati?!” \n \nOva anegdota podsjeća na situaciju u kojoj se razboriti, plemeniti, staloženi ljudi moraju baviti zlim ljudima, onima koji o drugima ne misle pozitivno. Razborit, plemenit, staložen čovjek odnosit će se prema takvima na prefinjen način, u skladu sa svojom dobrotom i moralnim obzirima, a ovi to mogu shvatiti kao naivnost ili kao lukavost i zlonamjernost, čak. Možda će zato pomisliti da on griješi, te će iznositi opravdanja. Okolnost u kojoj ne može dokazati svoju dobronamjernost i čistotu mogla bi ga navesti na to da se promijeni i da se ponaša kao što se ponašaju zločesti. Uistinu, mnogi ljudi u takvim okolnostima postanu nepažljivi, beskrupulozni i sebični. A uman, plemenit čovjek ne smije to sebi dopustiti; treba ostati čestit i neporočan i ne smije dozvoliti da ga od morala odvrate neznanje neznalica i osuda zavidnikā. \n \n \nČitaoče, ako ljudi nisu upućeni u tvoje vrijednosti, dovoljno je to što ih Svevišnji Allah zna, i On će dati da upoznaš one koji cijene plemenitost. Sjeti se uzvišenog kur’anskog ajeta: ”Ti sa svakim lijepo! I traži da se čine dobra djela, a neznalica se kloni!” (el-A‘raf, 199) i znaj da glede onih kojima činiš dobročinstvo, a koji ti uzvraćaju na hrđav način, imaš status ljekara koji ih liječi. Uzasve to, Svevišnji Allah bit će uz tebe i pomagat će ti."
    },
    {
      "Nemoj biti rob ni imetku ni položaju": "Obilan imetak i moć, brižljiva djeca i sažaljiva rodbina, ugled i utjecaj, nekretnine i pokretnine, autoritet – sve su to, bez imalo sumnje, Božije blagodati, na kojima čovjek mora biti zahvalan i glede kojih, ni riječima ni djelima, ne smije iskazati nezahvalnost. Ali, priliči da čovjek bude spreman na to da će doći dan kad će te blagodati izgubiti; zbog njih može biti čak i nesretan, iako misli da mu one donose sreću. Može se dogoditi da čovjek zavoli imetak ili djecu i rodbinu ili položaj ili ugled, pa da padne pod utjecaj toga i da bude posve ponižen. I izgledalo bi da je on zbilja gospodin, prvak, a zapravo nije, nego je rob koji je ovisan o onom što ima. Eto zbog čega je Vjerovjesnik, sallallahu alejhi ve sellem, rekao: ”Nije bogat onaj čovjek koji ima mnogo imetka, bogat je onaj ko je bogat dušom” (Muslim). Jedan grčki mudrac imao je običaj reći: ”Čovječe, tvoje se bogatstvo ne mjeri po onom što posjeduješ, nego se mjeri po mnoštvu onog bez čega možeš živjeti!” Robovanje Slavljenom Allahu jedini je način pomoću kojeg čovjek može izbjeći robovanje svemu drugom, to je jedini način da čovjek bude sretan, ponosan i slobodan."
    },
    {
      "Onaj koga nisu predvodili odvažni ljudi ne može biti dobar lider": "Pročitao sam stih u kojem se kaže da onaj čovjek koga nisu predvodili odvažni i samopouzdani ljudi neće moći biti lider, i u početku ga nisam razumio, ali sam kasnije zaključio da sadrži veliku mudrost i dalekosežno značenje.  \n \nUspješan i razborit lider može biti onaj ko se u jednoj etapi života pokoravao uspješnom lideru i slijedio njegove smjernice. U toj etapi je, naravno, naučio kako se treba odnositi prema ljudima, kako treba postupati i postizati ciljeve. Onaj ko ne prođe kroz ovu etapu možda će zakazati, ili će one koje vodi dovesti u opasnost, pa će tako napraviti više zla nego dobra. \n \nOvo što sam rekao potvrđuje i životopis hulefai-rašidina, radijallahu anhum, koji su znanje u vezi s vođstvom usvajali direktno od Allahova Poslanika, sallallahu alejhi ve sellem, i izvukli iz toga ogromnu korist. Zbog toga su bili bez premca u predvođenju umeta i osigurali su mu svako dobro. Isto tako, životopis vladara pravovjernih Muavije, radijallahu anhu, dovoljan je kao pokazatelj da je on vještinu vladanja stekao od svojih prethodnika, četverice pravednih halifa, kojima je bio poslušan. Eto, zato je Muavija objedinio muhadžire i ensarije i postao primjer blagosti. Isto se ovo može reći i za Omera b. Abdulaziza, vladara pravovjernih. Tu je i životopis odvažnog Nuruddina Mahmuda, koji je vještinu upravljanja i vladanja stekao od svog oca Imaduddina Zenkija, a koji je naredio Omeru b. Hafsu da sabere sva predanja o halifi Omeru b. Abdulazizu kako bi slijedio njegov primjer. Isto ovo važi i za Salahuddina el-Ejjubija, koji je poslije njih živio. Također, oni koji su odrasli u okrilju čestitih ljudi i učenjaka, odnosno u okrilju sažaljivih, razboritih roditelja i mudraca pokazatelj su da je tačna konstatacija o kojoj govorim."
    },
    {
      "Nemoj pretjerivati prilikom kritiziranja ljudi!": "Neki ljudi misle da upućivanjem oštrih kritika mogu odvratiti od greške i krivog puta, ne znajući da to može imati za posljedicu veću štetu nego korist. Oštra kritika može potaknuti onog koji griješi da ustrajava u grešci, odnosno može kod njega izazvati podsmijeh prema kritičaru. Ponekad se iza kritike krije potreba da se kritičar oslobodi tereta koji nosi na duši, ali se može dogoditi i to da onaj kome je kritika upućena još žešće uzvrati. Valja znati da je ponekad blagost prema onom ko pogriješi daleko učinkovitija, pogotovu ako se radi o čovjeku koji ne griješi često ili o onom ko za svoju grešku ima kakvo-takvo opravdanje. Ako čovjek ipak mora uputiti kritiku, učinit će to na blag način, stavljajući onom drugom do znanja da je odista pogriješio i da ga on neće odbaciti kao čovjeka. Kritiku ne treba uputiti onom ko te ne voli ili te ne prihvata kao prijatelja; pomoću kritike u takvim slučajevima ljudi ne mogu postići ljubav i prijateljstvo."
    },
    {
      "Vrijeme liječi sve strane": "Liječenje nekih tjelesnih bolesti i rana zahtijeva mnogo vremena. Ako je to tako kad je riječ o tjelesnim bolestima i o ranama, onda i duševne bolesti i pozlijeđenost uslijed svađe, neprijateljstva i ružnih postupaka zahtijevaju da protekne mnogo vremena. Vrijeme je, Allahovom voljom, garancija da će se odnosi popraviti i da će se oni koji su pogriješili kad-tad preispitati."
    },
    {
      "Srce je put do čovjeka": "Srce je kapija na koju se ulazi u čovjekovu nutrinu. Kapija onog ko je plemenit otvorena je u svakom vremenu i za svakog: za unesrećene i uplakane, one koji hvale i one koji kude... I sve što je čovjek plemenitiji, to je prijemčiviji za ljude i njihove probleme. Za razliku od njega, kapija onog ko je škrt zatvorena je. I sve što je čovjek škrtiji, teže mu je prići. Onaj ko umije naći put do čovjeka ostvarit će svoje potrebe kod ljudi. \n \nLjudi se razlikuju po mnogo čemu: osvojit ćeš neke pomoću iskrene pohvale, druge ćeš pridobiti spominjući njihovu požrtvovanost; ima i onih koje ćeš osvojiti pomoću umilnog pozdrava; na neke ćeš ostaviti snažan dojam ako im spomeneš njihove čestite pretke; nečiju ćeš naklonost osvojiti pomoću umjesne šale, nečiju pažnju steći ćeš pomoću interesiranja za njegovo stanje... \n \nVedrina i čistota, staloženost i blagost jesu osobine uz čiju se pomoć može utjecati na sve ljude, bez obzira na njihov društveni položaj, a uspjeh, opet, zavisi od Uzvišenog Allaha, u Čijoj su ruci ključevi nebesa i Zemlje."
    },
    {
      "Pomiriti zavađene - nemoguća misija?": "”Kao što za svaku bravu postoji odgovarajući ključ, za svaki problem postoji rješenje”, govorio je imam er-Rafi. Svaki se spor među ljudima može riješiti i svi se zavađeni mogu pomiriti ako oni to žele; ako to ne žele, odnosno ako jedna strana uporno griješi ili smatra da je u pravu, tad su svi napori oko njihova pomirenja uzaludni. Svevišnji Allah rekao je: ”A ako se bojite razdora između njih dvoje, onda pošaljite jednog pomiritelja iz njegove, a jednog pomiritelja iz njene porodice. Ako oni žele izmirenje, Allah će ih pomiriti jer Allah sve zna i o svemu je obaviješten!” (en-Nisā, 35􏰂􏰄). Ovaj ajet znači sljedeće: ako supružnici žele pomirenje, ako oboje na zlo uzvrate lijepim i ako nađu čestitog, dobronamjernog pomiritelja, pomirit će se lahko i brzo. Razdor će se preduprijediti i u slučaju ako je jedno od bračnih drugova pronicljivo, te obraća pažnju na posljedice, a istodobno se odriče nekih svojih prava. No, bude li prkos vodič i muža i žene, tad je ulaganje truda u njihovo pomirenje posve besmisleno i uzaludno."
    },
    {
      "Nije neophodno da uvijek držiš stranu jednog parničara": "Čitaoče, ako se dvoje ljudi posvađa, bez obzira na to radilo se o članovima tvoje porodice ili o rođacima, nije neophodno da držiš nečiju stranu, možeš ostati suzdržan. A ako pak situacija nalaže da spram tog problema zauzmeš stav, onda se, ne držeći ničiju stranu, u njegovo rješavanje uključi kao iskreni savjetnik koji će pomiriti zavađene i uskladiti njihova suprotna mišljenja. Na taj ćeš se način sačuvati od grijeha, a tvoje će mišljenje biti prihvaćeno. Onda kad uočiš da su zavađene strane prevršile mjeru u sukobljavanju i da ne odustaju od međusobnog vrijeđanja, ostani neutralan; to je najbolje rješenje. Neka onaj čovjek koji uvijek drži stranu jednog parničara pouzdano zna da će imati mnogo neprijatelja i da će biti rastrojen te da neće imati vremena za svoje probleme. A kad je riječ o onom ko ima spor s drugim čovjekom, ne priliči da druge stavlja pred surov izbor i govori im: ”Ako nisi sa mnom, onda si protiv mene!” U svoje probleme ne treba miješati nevine ljude."
    },
    {
      "\"I druži se sa njima na dunjaluku uljudno\"": "Razmišljao sam o uzvišenom kur’anskom ajetu:”...i druži se s njima na dunjaluku uljudno...” (Lukmān, 15) i zaključio da imperativ druži se nosi izvanredno i dalekosežno značenje, te da je pomoću njega dobri Allah, na prefinjen i blag način, potaknuo ljude na činjenje dobročinstva roditeljima. Imperativ druži se ukazuje na to da čovjek s roditeljima bude uvijek, bez obzira na njihovo raspoloženje i na prilike. Ako dijete shvati značenje ovog Božijeg imperativa, znat će da roditelji kod njega polažu ogromna prava, pa će se s njima družiti i činit će im dobročinstvo; oni su najpreči takvom odnosu. \n \nUljudno druženje s roditeljima znači da dijete prema njima bude blago, naklono, da se s njima savjetuje u pogledu svojih potreba i poslova, da s njima razgovara na lijep način. Djetetu koje se uljudno i lijepo ophodi prema roditeljima neće dosaditi to što će, tokom dugog vremenskog perioda, slušati od njih iste riječi i pripovijedanje istih događaja. \n \nRoditeljima se može činiti dobročinstvo i pomoću imetka, pogotovu ako su siromašni. Ovo zanemaruju mnogi ljudi i svojim roditeljima uskraćuju materijalnu pomoć iz lijenosti, nemara, škrtosti. Koliko je onih što sebi uskraćuju nagradu za izdržavanje roditelja zato što tvrde da im to ne treba! Mnogi ljudi govore: ”Mojim roditeljima ne treba moja pomoć jer se o njima brinu moja braća i sestre!” A šta će se dogoditi ako njegova braća i sestre isto to kažu i svako se pouzda u onog drugog? Roditelji će ostati bez ičije podrške i pomoći. Neka čovjek neizostavno pomaže svojim roditeljima, makar im njegova pomoć ne bila potrebna, i neka u pogledu toga ne oklijeva, makar se o njima drugi brinuli. Allah je rekao: ”...i neka se za to natječu oni koji se hoće natjecati!” (el-Mutaffifūn, 26) \n \nBožije riječi: ”...i druži se s njima na dunjaluku uljudno...” (Lukmān, 15) odnose se i na pomaganje roditeljima u tome da udjeljuju milostinju potrebitima. Neki su ljudi imućni i darežljivi, ali im njihova djeca ne žele pomoći u udjeljivanju imetka na Božijem putu, štaviše, odvraćaju ih od toga iz straha da će njima nedostajati ili pak iz škrtosti... Vjernik sebi takvo ponašanje ne smije dopustiti, već mora svojim roditeljima pomoći u činjenju dobra i pomaganju drugim ljudima. \n \nDobročinstvo je i to da čovjek putuje sa svojim roditeljima i da ih izvede na izlet kako bi uživali u prirodi i odmorili se od gradske vreve. Neki ljudi, nažalost, zaziru od toga da s roditeljima pođu na put, a ne zaziru od toga da s prijateljima na putovanju provedu nekoliko dana. \n \nU dobročinstvo prema roditeljima ubraja se i to da čovjek pazi njihove goste i da se brine o njima, kao i to da roditelje prati kad negdje trebaju otići, ako se ne radi o grijehu. \n \nDobročinstvo je i to da čovjek svojim roditeljima predstavi svoje drugove, da znaju da njihovo dijete ima čestito društvo, kao i to da se o njima brine kad se razbole i da, po potrebi, s njima boravi u bolnici. \n \nČovjek treba strpljivo podnositi neprijatnosti roditelja koji je grub zbog nervoze, a ne smije dopustiti da osjeti nelagodu ni poteškoću kad upravo njemu roditelj nešto zapovjedi; zapovijest roditelja treba odmah izvršiti. \n \nUkratko rečeno, uljudno druženje s roditeljima jest činjenje svega što unosi radost u njihovo srce, odnosno sustezanje od svega što kvari njihovo raspoloženje. \n \nOvo su bila samo neka značenja uzvišenog kur’anskog ajeta: ”...i druži se s njima na dunjaluku uljudno...” (Lukmān, 15), a ovdje nema prostora da se ovom temom opširno bavim."
    },
    {
      "Ovako se odgajaju djeca": "Imam Ahmed zabilježio je da je Veki ispričao: ”Sufjanu es-Sevriju njegova je majka rekla: ’Sinko, tragaj za korisnim znanjem, a ja ću nas izdržavati predući vunu!’” A rekla mu je i ovo, kako je to zabilježio imam Ahmed: ”Sinko, kad pročitaš nešto korisno i osjetiš da si bolji, čestitiji i sažaljiviji čovjek, nauka će ti koristiti! A ako to ne osjetiš, ništa ti više neće biti od koristi.” \n \nOvo predanje primjer je svijetlog odgoja koji su ispravni prethodnici davali svojoj djeci. Sufjanova majka primijetila je izvanrednu pronicljivost kod svog sina Sufjana, pa ga je poticala na traganje za znanjem, koje je nadasve vrijedno u islamu, i savjetovala ga, a u isto vrijeme odrekla se svih prava koja ona kao majka ima kod njega. Plemeniti Allah nije dopustio da žrtvovanje i napori ove žene budu uzaludni: njen sin Sufjan postao je jedan od najznanijih arapskih pravnika, prvak u hadisu i utemeljitelj jednog od prihvaćenih mezheba u islamu; on joj je činio dobročinstvo, a, usto, u svim njegovim dobrim djelima ona će imati udjela. \n \nOvaj primjer ukazuje na to da roditelji trebaju poticati djecu na traganje za šerijatskim znanjem i na stjecanje lijepih osobina, makar i nauštrb svojih prava koja imaju kod djece. Korist od takve djece roditelji će imati i na ovom svijetu. Ovog trebaju biti svjesni roditelji koji smatraju da se dobročinstvo sastoji samo od toga da djeca budu uz njih i da ih služe. Nema sumnje u to da je i to oblik dobročinstva, ali poticanje djece na traganje za znanjem daje daleko bolje rezultate."
    },
    {
      "Ko je tvoj najbolji prijatelj?": "Neko je upitao jednog mudraca: ”Je li ti draži brat ili prijatelj?” ”Draži mi je brat ako mi je, usto, i prijatelj”, odgovorio je on. Ovaj mudri odgovor ukazuje na to da braća, premda ih veže krvna veza, trebaju biti najbolji prijatelji. Evidentno je da danas mnogi ljudi koji su vezani krvnom vezom nisu najbolji prijatelji i da podbacuju u vjernosti. Bratstvo je u mnogim slučajevima obilježeno službenom formom odnosa, ponekad je obilježeno i rivalstvom, pa čak i nepoštivanjem i otvorenim prezirom. Takva su braća na velikom gubitku jer su lišena nagrade za međusobno osnaživanje i potpomaganje u životu, kao što su lišena i sreće i ugodnosti druženja. Usto, svojim ponašanjem izazivaju neprijateljstvo u širem krugu porodice, pa se može dogoditi da nastradaju i oni što su posve nedužni. \n \nOdnos među braćom treba počivati na davanju prednosti drugoj strani, na ljubavi, čistoti, razmišljanju o posljedicama postupaka, poštivanju starijeg, samilosti prema mlađem, davanju drugoj strani mjesta koje zaslužuje, poticanju nespretnih i lijenih, međusobnom upotpunjavanju, izbjegavanju spletkarošā koji ih žele zavaditi... \n \nAko je čovjek popularan, učen, ugledan, bogat i tako dalje, lijepo je da ne zaboravi udio svoje braće u tim blagodatima; ne smije se uzdizati iznad njih. A braća onog kome je Allah, džellešanuhu, dao neku od spomenutih blagodati trebaju mu pomoći u ostvarenju uspjeha, pa se ne trebaju ispriječiti između njega i njegovih želja, odnosno trebaju na sebe preuzeti neke njegove obaveze, kao, naprimjer, briga prema roditeljima i tome slično. Postupe li tako, imat će udio u njegovu uspjehu i nagradu na ahiretu. \n \nU održavanju lijepih odnosa među braćom pomaže i to da se s podjelom ostavštine poslije smrti roditelja ne čeka mnogo, jer svako treba dobiti ono što mu pripada, a time će se preduprijediti podozrenje i smutnja. \n \nLjubav među braćom osnažuje i to da budu složna ako posluju zajedno i da poslovanje zasnuju na davanju prednosti onom drugom, na ljubavi, međusobnom dogovaranju, samilosti, iskrenosti, odanosti, pozitivnom mišljenju o drugoj strani. Lijepo je da jedni drugima žele ono što žele sebi, da znaju svoja prava i obaveze, da o nesporazumima i problemima razgovaraju otvoreno, bez okolišanja, da se krajnje iskreno zalažu za napredak i da zapišu svoj međusobni dogovor ako je to potrebno. Postupe li tako, njihovo će poslovanje biti blagoslovljeno i uspješno. \n \nLjubav među braćom osnažuju i sljedeće stvari: skromnost, blagost, zanemarivanje grešaka i nedostataka, opraštanje, sustezanje od prigovaranja i osvećivanja, zadovoljstvo njihovim uslugama, prihvatanje njihova ponašanja i prirode, sustezanje od upućivanja oštrih kritika, izbjegavanje rasprave i svađe, a ako se svađa ipak dogodi, trebaju među sobom razmijeniti prigodne poklone kako bi se popravio odnos. \n \nLijepe odnose među braćom također će učvrstiti i svijest da ih veže najjača veza među ljudima i da oni jedni bez drugih ne mogu opstati, i svijest da neprijateljstvo donosi veliko zlo i sukob u kojem nema pobjednika, i to da čovjek nauči svoju djecu da poštuju njegovu braću, svoje amidže."
    },
    {
      "El-futtuva": "Izraz el-futuvva u arapskom jeziku podrazumijeva muževnost, hrabrost, junaštvo, plemenitost, velikodušnost, darežljivost, susretljivost. Često su ga upotrebljavali učenjaci i književnici, a pjesnici su ga s divljenjem koristili u svojim hvalospjevima. Davni su Arapi izrazom el-feta označivali čovjeka koji je plemenit i hrabar, veseo i prijemčiv, i koji zanemaruje tuđe propuste te pomaže drugima bez oklijevanja i bez prigovaranja. Takvi su izuzetno poželjno društvo, takve se poštuje i voli, a ako su, usto, dobri i postojani vjernici koji tragaju za znanjem, onda njihov stupanj niko ne može dostići. Valja imati na umu da čovjekova vrijednost opada srazmjerno manjku spomenutih osobina. \n \nKoliko je značajno imati lijepo ponašanje, biti muževan, hrabar, plemenit i darežljiv, možemo zaključiti i iz izjave imama ed-Dineverija: ”Draže mi je družiti se s grešnikom koji ima lijepo ponašanje nego s pobožnim čovjekom koji se nedolično ponaša. To je tako, jer ću od grešnika usvojiti lijepo ponašanje, a njegovi grijesi meni neće štetiti, dok će me pobožan čovjek iskvariti svojim ponašanjem, a njegova pobožnost meni neće koristiti. Pobožnost onog koji je pobožan ide njemu u prilog, a grijesi grešnika idu njemu na štetu.” \n \nIbnul-Kajjim el-Dževzijja naveo je u jednom svome djelu da je neko upitao Džafera b. Muhammeda o tome šta je el-futuvva, na šta je on pitaoca upitao: ”Kako ti definiraš taj izraz?” ”Ako mi se ukaže počast, zahvalan sam, a ako me se toga liši, strpim se”, odgovori onaj čovjek. Na to je Džafer rekao: ”Taj stepen može svako dostići. Mi ovako kažemo: ako mi se ukaže počast, preferiram u njoj druge ljude nad sobom, a ako počasti budem lišen, zahvaljujem se.”  \n \nOvaj učenjak naveo je i neke poučne pripovijesti u vezi s tim. Kaže da je ostalo da se pripovijeda kako se neki čovjek oženio i prve bračne noći primijetio na ženinom tijelu boginje, te je povikao: ”Osjetim bol u očima!” Nedugo zatim počeo se jadati: ”Oslijepio sam! Oslijepio sam!” Nakon dvadeset godina braka umrla je ta njegova žena ne saznavši da se on gradio slijepim. Neko ga je tad upitao: ”Zbog čega si se ravnih dvadeset godina pravio slijepim?” ”Rastužio bih svoju ženu da sam joj stavio do znanja da znam kako izgleda njeno tijelo. Eto zašto sam se dvadeset godina gradio slijepim”, odgovorio je on. ”Tebe niko ne može preteći”, rekoše mu.  \n \nIbnul-Kajjim kazuje i to da je neki čovjek ugostio nekoliko mladića, a nakon objeda pojavila se djevojka koja je nosila lavor i vodu da operu ruke, pa je jedan mladić to odbio i rekao: ”Ne priliči da žena polijeva vodu muškarcima da operu ruke!” Drugi je na to rekao: ”Ja ovog čovjeka posjećujem već nekoliko godina, a nisam zapazio da mi je djevojka polijevala na ruke. Ne priliči da čovjek podiže pogled prema onom ko mu polijeva vodu na ruke.”  \n \nTu je i pripovijest o čovjeku koji je u povratku s hadža svratio u Medinu da se odmori, pa je izgubio kesu s hiljadu zlatnika i to primijetio nakon što se probudio. Skočio je prestrašen i zatekao u svojoj blizini Muhammeda b. Džafera i optužio ga: ”Ukrao si moju kesu!” ”Šta se u njoj nalazilo?”, upitao je Muhammed. ”Hiljadu zlatnika”, odgovori nesretnik. Muhammed b. Džafer uveo ga je u kuću i odvadio hiljadu zlatnika, a ovaj je u međuvremenu našao kesu s novcem. Izvinio se Muhammedu i rekao da mu njegov novac ne treba. Međutim, Muhammed reče: ”Ove sam zlatnike odvojio za tebe i nemoguće je da ih vratim!” Taj je čovjek zatim saznao da je boravio u kući Muhammeda b. Džafera, Poslanikova, sallallahu alejhi ve sellem, rođaka. \n \nOvaj ćemo odjeljak završiti sljedećom Ibnul-Kajjimovom izjavom: ”Ne znam da se iko, kao šejhul-islam Ibn Tejmijja, odlikovao muževnošću, hrabrošću, junaštvom, plemenitošću, velikodušnošću, darežljivošću, susretljivošću... Neki njegovi bliski učenici govorahu: ’Kamo sreće da se prema svojim prijateljima odnosim s onoliko poštovanja s koliko se Ibn Tejmijja odnosi prema svojim neprijateljima!’ Šejhul-islam nikad nije uputio dovu protiv bilo koga. Sjećam se da sam ga posjetio jednog dana i donio mu vijest da je umro jedan od njegovih najljućih protivnika, pa me žestoko ukorio i osudio moju radost. Zatim je rekao: ’Mi smo Allahovi i Njemu ćemo se vratiti!’ i odmah otišao porodici umrlog izraziti saučešće. Rekao im je: ’Ako vam zatreba bilo kakva pomoć, pozovite me! Odsad ću se ja za vas brinuti.’ To je porodici umrlog bilo izuzetno drago, pa su za šejhul-islama Ibn Tejmijju, smilovao mu se Allah i bio zadovoljan njime, uputili dovu i pozdravili njegov gest.”"
    },
    {
      "Mudri savjeti II": "1. Svaki se problem među ljudima može riješiti ako postoji iskreno nastojanje i velika želja da se on riješi. \n \n2. Ima i onih ljudi koji smatraju da si njihov dužnik jer ti oni ne čine ništa nažao. \n \n3. Istinu možeš jasno Vidjeti kad si postrani, a kad se uhvatiš ukoštac sa stvarima, istina se gubi iz vida. \n \n4. Ljudske su ambicije neograničene, pa zašto da ih sputavamo zavišću? \n \n5. Neki ljudi potpaljuju vatru smutnje, a drugi žrtvuju svoj imetak i život da tu vatru ugase; jedni se upinju da iskvare svijet i nastoje da nered Zemljom zavlada, a drugi sve žrtvuju zato da otklone zabludu i osvijetle put... Svako radi ono što mu priliči i svako postupa u skladu s onim što mu je predodređeno. \n \n6. Jednoglasni smo u važnim pitanjima, a razlikujemo se tek u nekoliko beznačajnih stvari, no, jedni drugima, umjesto da budemo iskrena braća, leđa okrećemo i međusobno se otuđujemo. Podvojenost i nesloga nastaju upravo onda kad svaki čovjek misli daje heroj i daje u pravu. \n \n7. Ne treba biti neodlučan i ne treba se predati očaju, nego treba započeti s djelom, a Allah će, džellešanuhu, dati uspjeh. \n \n8. Usjevi požute i potom se skrše, kao i čovjek, koji poslije muževnosti i napona snage doživi starost, a to nas, opet, podsjeća na kušnju koja se u početku čini velikom, te se, malo pomalo, smanjuje. Neka to bude poruka čovjeku da ne odustaje od upućivanja dove i neka očekuje izlaz \n \n9. Ne moraš u vezi sa svakim pitanjem imati stav. Ako imaš stav, ne moraš ga neizostavno iznijeti. Ako svoj stav pak moraš iznijeti, nije neophodno da ga izneseš pred svakim čovjekom niti da o tome raspravljaš. \n \n10. Ako te neki ljudi ne prihvataju, ali se ne usuđuju da ti se suprotstave, na takve se ne obaziri, oni su odveć bezazleni \n \n11. Nije sporno da čovjek nekog slijepo slijedi u ispoljavanju ljubavi, ali kad je riječ o ispoljavanju mržnje, tu već treba biti izuzetno oprezan."
    },
    {
      "Kad se ljudi tuže na vrijeme": "U historijskim knjigama i zbornicima poezije zabilježene su brojne izjave u kojima se ljudi žale na to da je vrijeme donijelo očite promjene, pakost, neprijateljstvo. Nakon što ostare, ljudi hvale djetinjstvo i karakteriziraju ga kao period čistote i dobrote. Ovako narod odvajkad postupa. \n \nIstina je da ljudi donekle imaju pravo požaliti se na vrijeme u kojem žive, tim veće pravo jer su neki od njih iskušani da s protokom vremena dožive rasprostranjenost zla i jer dolaze gora vremena u kojima se ljudima pruža prilika da čine zlo koje prije nije postojalo. U tome je smislu sljedeća izjava halife Omera b. Abdulaziza: ”Što ljudi više griješe, to se sudstvo mora više baviti njihovim prijestupima.” \n \nBilo kako bilo, muslimani se ne trebaju žaliti na vrijeme, nego se trebaju žaliti na svoje ponašanje. Reći ćemo: ”Stanje se promijenilo nagore i ljudi su se iskvarili”, kao da mi nismo dio tog društva i kao da nismo sudjelovali u remećenju reda. Zar naše ustrajavanje u grijesima, podbacivanje u pogledu vjerskih obaveza i neumjesna kurtoazija prema ljudima nisu, između ostalog, doveli do pojave nereda? Dakle, zbog čega bježimo od stvarnosti i zbog čega se pokušavamo osloboditi odgovornosti i prebaciti je na nekog drugog? Zar ne možemo očistiti svoja srca od pakosti, mržnje, negativnog stava prema drugima, kidanja rodbinskih veza?! Razmišljajmo o Allahovim, džellešanuhu, riječima: ”Allah neće izmijeniti jedan narod dok on sam sebe ne izmijeni” (er-Ra‘d, 11), i bit će nam bolje."
    },
    {
      "Kako se izviniti za grešku?": "Pretpostavi da je neko pogriješio prema tebi ili je podbacio u nekom zajedničkom projektu, bez obzira na to radilo se o prijatelju, djetetu ili radniku, a ti zatim smisliš dugu pridiku koju ćeš mu održati da bi se oslobodio od svoje srdžbe, te potom sretneš prijestupnika i počneš s osudama, a on se ne brani nego prihvata krivicu, priznaje grešku i izvini se – hoćeš li ga koriti? Nećeš, nego ćeš u kratkim crtama reći ono što je najvažnije, nećeš mu održati pridiku. Usto ćeš pozdraviti njegovo izvinjenje i skromnost. Međutim, šta bi se dogodilo da se prijestupnik pokuša opravdati iznoseći paučinasta opravdanja i da ti uzvrati istom mjerom ili još više?! \n \nNa mene je veliki trag ostavio jedan nestašni učenik dok sam bio direktor jedne srednje škole. Premda je ovaj učenik podbacivao u školskim obavezama, neopravdano izostajao s nastave, svađao se s drugim učenicima, zadirkivao nastavnike; ako bi ga se pozvalo kod pedagoga, on bi se umilno ponašao, priznao bi grešku i izvinio se, obećavši da će se popraviti. Rekao bi: ”Nastavnici su poput roditelja, a učenici su poput djece, pa nas pokušajte razumjeti”, ili bi kazao: ”Kaznite me pravedno, a bolje je da oprostite”, ili bi priznao: ”Isključite me iz škole, ne zaslužujem da pohađam srednju školu”, ili bi obećao: ”Napustit ću školu zato što se stidim svog ponašanja! A ako to učinim, pogoršat će se zdravlje moje majke, koja boluje od dijabetesa i povišenog krvnog pritiska”, što je bila istina. ”Eto, postupite kako god hoćete.” Nije se popravio, niti je napustio školovanje, niti je isključen iz škole. Da je bio oholi inadžija, ko bi njegovo ponašanje mogao podnijeti?! \n \nŠta čovjeka sprečava u tome da prizna grešku kad pogriješi? Ima li potrebe da se oholi i odbija prijekore koje uputi dobronamjeran čovjek? Zbog čega čovjek ne prihvati konstruktivnu kritiku? Onaj ko priznaje grešku daje sebi položaj koji zaslužuje i izbjegava posljedice koje imaju svađa i upornost u griješenju. Mi smo samo ljudi i ne priliči nam da tvrdimo da nikad nismo pogriješili niti da tvrdimo da ne možemo pogriješiti."
    },
    {
      "Gostoprimstvo": "Ugošćenje gosta običaj je drevnih Arapā, ogranak vjerovanja i poželjna osobina koju treba imati svaki čovjek. Allahov Poslanik, sallallahu alejhi ve sellem, rekao je: ”Ko vjeruje u Allaha i u Posljednji dan neka počasti gosta” (el-Buhari i Muslim). Neki ljudi misle da se ove Poslanikove riječi odnose samo na hranjenje gosta. Istina je da gost polaže veliko pravo na hranu, ali je gostoprimstvo širi i obuhvatniji izraz, pa u to spada da čovjek svog gosta lijepo primi, da prema njemu bude blag i obazriv, da prilikom razgovora cijelim tijelom bude okrenut prema njemu, da njegove izjave ne omalovažava... Sve su ovo davni Arapi ubrajali u gostoprimstvo. Oni govorahu: ”Gostoprimstvo je i to da čovjek s osmijehom dočeka gosta i da s njime razgovara tokom cijelog objeda.” \n \nIbn Abbas, radijallahu anhu, govoraše: ”Najdraži mi je onaj čovjek koji se žrtvuje da bi sjedio sa mnom. On mi je toliko drag da mi bude teško ako ga muha uznemiri.” El-Ahnef imao je običaj reći: ”Kad bi u mom društvu sjedilo stotinu ljudi, nastojao bih zadobiti naklonost svih njih.” \n \nResulullah, sallallahu alejhi ve sellem, bio je najpažljiviji i najplemenitiji čovjek prema onima koji se nalaze u njegovu društvu, svima bi dao njihovo pravo, i svako bi pomislio da je upravo on najdraži Poslaniku. \n \nU gostoprimstvo se ubraja i to da domaćin opslužuje gosta i da ga ničim ne zadužuje, makar se radilo o neznatnoj usluzi i pomoći, kao, naprimjer, da od njega zatraži da dohvati knjigu s police ili da upali svjetlo ili da prisutne posluži kahvom. Neki su ljudi odveć bezosjećajni, i od gosta traže pomoć, štaviše, prema njemu se odnose zapovjednički. To je nekulturno. Gostoprimstvo i muževnost nalažu da domaćin služi gosta i da se krajnje trudi u vezi s tim. Ibn Hibban zapisao je sljedeće: ”U pravila lijepog ponašanja, kad je riječ o gostoprimstvu, spada to da čovjek s gostom razgovara na umilan način, da bude radostan zbog njegove posjete i da ga opslužuje. Neće osjetiti poniženje onaj ko usluži gosta, kao što neće osjetiti ponos onaj ko svoje goste optereti bilo kakvim obavezama ili za gostoprimstvo traži novčanu nadoknadu.” \n \nAbdullah b. Omer b. Abdulaziz kazivaše: ”Redža b. Hajva rekao mi je sljedeće: ’Nikad nisam upoznao boljeg i pažljivijeg čovjeka od tvog oca, halife Abdulaziza. Jedne noći bio sam kod njega u gostima pa se, dok smo sijelili, ugasio fenjer, a sluga je već bio zaspao. Upitao sam: ’Vladaru pravovjernih, hoćemo li probuditi slugu da upali fenjer?’ ’Nećemo ga probuditi’, reče on. ’Hoćeš li dopustiti da ja upalim fenjer?’, upitao sam, a on je odgovorio: ’Neću ti to dopustiti, nekulturno je da gost usluži domaćina.’ Zatim je ustao, skinuo ogrtač, dohvatio fenjer, podesio fitilj i upalio ga. Potom je obukao ogrtač, sjeo i rekao da ništa nije izgubio zbog onog što je uradio.’” \n \nPa ipak, nema smetnje u tome da gost dobrovoljno opsluži domaćina, pogotovu ako je domaćin ugledan, učen ili bogobojazan čovjek, odnosno ako su gost i domaćin nadasve prisni. \n \nU pravila gostoprimstva spada i to da domaćin prihvati izvinjenje od gosta kad zakasni. U načelu, trebalo bi ga ukoriti zbog kašnjenja, no dobročinstvo i gostoprimstvo iziskuju da se preko njegova kašnjenja pređe i da ga se, osim toga, dočeka vedra lica. Opraštanje se u ovom slučaju smatra oblikom dobročinstva prema gostu, pogotovu ako taj gost nema običaj kasniti na sijelo. Ako bi domaćin žestoko ukorio svog gosta zbog kašnjenja, zacijelo bi se odmah pokajao i zažalio zbog toga, ali kajanje ne bi koristilo. \n \nGostoprimstvo je i to da se čovjek strpi ukoliko je njegov gost zahtjevan, nerazuman i grub, a također i to da se upozna s nepoznatim posjetiocima i da ne omalovažava nijednog od njih. \n \nDavni Arapi ubrajali su u pravila istinskog gostoprimstva i to da čovjek pripazi na jahalicu kojom je gost došao, što bi u našem vremenu značilo da njegov auto smjesti u garažu ili u hlad. \n \nGostoprimstvo nalaže da domaćin ne zapostavi manje ugledne goste posvećujući se onima koji su ugledniji. Domaćinu se dogodi da se pozdravi s uglednim gostom, te da on zaokupi njegovu pažnju i da se ne pozdravi s drugim gostima. To bi moglo imati za posljedicu negativno mišljenje o njemu ili čak prekidanje prijateljskih odnosa. Domaćin sebi to ne smije dopustiti, a ako se to ipak greškom dogodi, neka se izvini. \n \nKad je riječ o gostoprimstvu, u pravila lijepog ponašanja ubraja se i to da se domaćin zahvali gostu na posjeti, da uči dovu za njega i traži da ostane kod njega još neko vrijeme, kao i to da ga, ne dosađujući mu, potakne na konzumiranje hrane i pića koje mu servira. Isto tako, domaćin treba voditi brigu o tome da gostu osigura ugodnu postelju i mir kako bi se odmorio od napornog puta. \n \nČovjek treba znati da je ugošćenje gosta dobro djelo pomoću kojeg se približava Svevišnjem Allahu i praksa Božijih poslanika; znamo da je poslanik Ibrahim, alejhis-selam, bio najdarežljiviji čovjek prema gostima. No, ipak, ne treba se hvaliti gostoprimstvom i ne treba pretjerivati u čašćenju gosta; treba težiti tome da se uz pomoć dobročinstva unese radost u srce gosta i osnaži prijateljska veza. \n \nA kad je riječ o gostu, on treba doći navrijeme kako ga domaćin ne bi čekao; treba se izviniti ako zakasni. K tome, uputno je da gost zamoli Uzvišenog Allaha da blagoslovi domaćina i dā mu dobra ovog i budućeg svijeta. Također, treba se zahvaliti na gostoprimstvu i paziti da ne prigovori u vezi s hranom jer Poslanik, sallallahu alejhi ve sellem, nikad nije pokudio hranu."
    },
    {
      "Neprijateljstvo prema velikanima": "Ugledan, čestit, ambiciozan čovjek susteže se od svađanja i neprijateljstva. Ako velikan mora s nekim imati spor, on nimalo ne odstupa od istine i ne gubi dostojanstvo. Dostojanstven spor jest onaj za koji postoji razuman i prihvatljiv razlog, a u kojem se dokazi iznose transparentno, smireno i bez vrijeđanja. Poslije takvog spora obje strane ostaju dostojanstvene, kao dvojica hrabrih ratnika koji se razložno sukobe, a prilikom obračuna ne krše pravila ratovanja i ne pribjegavaju podmuklosti, i njihov spor prestaje završetkom bitke. \n \nU historijskim knjigama zabilježeno je da se neki čovjek za vrijeme Bitke na Siffinu obratio Muaviji, radijallahu anhu: ”Odredi me za vojskovođu kako bih se borio protiv najstrašljivijeg i najškrtijeg čovjeka, onog koji najnepravilnije govori!” ”Na koga se odnose tvoje riječi?”, upitao ga je Muavija. ”Na Aliju b. Ebu Taliba”, odgovori čovjek. Muavija mu reče: ”Nisi u pravu! Alija nikad nije bio kukavica, a nije ni škrt! Kad bi imao tovar zlata i srebra, sve bi podijelio na Božijem putu. A on ne govori nepravilno! Ne znam da postoji bolji i vještiji govornik od Alije. Allah te udaljio od dobra!” Zatim je Muavija, radijallahu anhu, naredio da se taj čovjek razriješi svih dužnosti koje je dotad obavljao i da ga se isključi iz njegove vojske. Eto, tako su se velikani koji međusobno ratovahu dostojanstveno i pravedno odnosili jedni prema drugima. \n \nAko ne možemo postići stepen velikanā, najmanje što možemo jest da se okitimo osobinom onih što treniraju borilačke vještine: u toku borbe ponašaju se kao neprijatelji, a poslije takmičenja čestitaju jedni drugima i grle se."
    },
    {
      "Uopćavanje": "Postupak donošenja općeg suda o ljudima, pojavama, idejama, zemljama iskušenje je kojeg su dopali mnogi ljudi. Umni ljudi koji žele doći do istine ne uopćavaju, već svoj sud donose na svestranom i dugom, nepristrasnom i pravednom, temeljitom i polagahnom proučavanju onog o čemu žele izreći sud. Ispravno razmišljanje i tačna predodžba nisu karakteristike koje posjeduju isključivo inteligentni ljudi. To su karakteristike koje se još u djetinjstvu stječu pomoću navikavanja na ljubav prema istini, dobru i svestranosti, te pomoću navikavanja da se susteže od zla, slijeđenja prohtjeva i sumnjivih stvari. Onaj ko se tako odgaja donosit će ispravne sudove, za razliku od onog koji bude lišen takvog odgoja: njemu će biti uskraćene mnoge ljudske vrijednosti. \n \nKad je riječ o uopćavanju, valja imati na umu sljedeće ajete: ”Allah naređuje pravednost...” (en-Nahl, 90); ”O vjernici, dužnosti prema Allahu izvršavajte, i pravedno svjedočite! Neka vas mržnja koju prema nekim ljudima nosite nikako ne navede da nepravedni budete! Pravedni budite, to je najbliže čestitosti, i bojte se Allaha, jer Allah dobro zna ono što činite!” (el-Māida, 8) \n \nIbn Hazm zapisao je: ”Zaključio sam da su ljubav prema pravdi i istini te davanje prednosti istini najveće Allahove blagodati spram čovjeka. A kad je riječ o onom ko voli nepravdu i drugima čini nažao bez imalo griže savjesti, neka pouzdano zna da se nikad neće popraviti i da neće biti moralan i uzorit vjernik.” \n \nŠejh Muhammed Ašur zapaža: ”Pravednost je princip koji prihvataju sve nebeske religije i zdrav razum. Velikani su se hvalili svojom pravednošću i o njoj ostavljali zapise na zidovima svojih palača, bez obzira na to radilo se o kaldejskoj, egipatskoj ili indijskoj civilizaciji.” \n \nNajočitiji primjer za uopćavanje jest uopćavanje u izricanju osude. Pretjerivanje je da čovjek osuđuje neku porodicu, pokret, autoritativno ime, ideju, nikog ne izostavljajući. To ga može dovesti u nelagodnu situaciju jer može nekog uvrijediti ili naljutiti, pa taj neće moći otrpjeti uvredu, što može dovesti do svađe. Neka se zato čovjek sustegne od svega čime bi mogao drugog čovjeka uvrijediti ili mu nanijeti nepravdu. To je bolje, dostojanstvenije i čestitije. Ibnul-Mukaffa govoraše: ”Čovječe, kad se nalaziš u društvu, nemoj nipošto kuditi i nemoj vrijeđati neku generaciju ljudi ni određen narod! Možda ćeš nenamjerno uvrijediti nekog od prisutnih, pa će oni tebe uvrijediti. A ako nekog od prisutnih hotimično uvrijediš, bit ćeš proglašen maloumnim. U društvu također nemoj govoriti da je to i to ime ružno, bez obzira na to radilo se o muškom ili ženskom imenu, jer možda neko od prisutnih ne dijeli tvoje mišljenje, odnosno možda upravo to ime nosi neko od njegove porodice ili posluge. Imaj na umu da je verbalna uvreda ponekad teža od tjelesne ozljede. Čovječe, nemoj smatrati bezazlenim ovo što sam rekao!” \n \nPrema tome, govornici i pisci obavezni su biti krajnje pravični i nepristrasni kad govore o skupinama i pojedincima, i ne priliči da sud donose rukovodeći se greškom pojedinca ili njegovom nesmotrenošću. Osim toga, treba znati da pojedinac ne predstavlja skupinu, te se njegova greška nikako ne može pripisati pripadnicima cijelog pokreta. \n \nJedan od uzroka uopćavanja jest jednostrano zaključivanje. Dogodi se da čovjek doživi kakvu neprijatnost od pripadnika jednog naroda ili skupine, pa mu ona bude polazište da taj narod, odnosno tu skupinu kudi i karakterizira kao nevaljale, zaboravljajući pritom Božije riječi: ”A niko neće tuđe breme nositi” (ez-Zumer, 7); ”Svaki je čovjek odgovoran za ono što je radio...” (el-Muddessir, 38) \n \nOvaj ću odjeljak završiti izjavom istaknutog učenjaka, profesora Muhammeda Kurda Alije: ”Često sam molio neke ishitrene ljude da ne izriču općenite sudove o ljudima. Govorio sam im da osude upućuju pojedincima, a ne skupini, jer skupina nije odgovorna za postupak pojedinca koji joj se pripisuje. Govorio sam im i ovo: ’Kad govorite o čovjeku, nije mjerodavan mezheb kojem pripada, ni domovina, ni državljanstvo, već je mjerodavno njegovo ponašanje. K tome, znajte da se ljudi razlikuju u ponašanju kao što se razlikuju u izgledu.’”"
    },
    {
      "U svemu treba biti jednostavan": "Jednostavnost se ogleda u tome da se čovjek u svemu ponaša neusiljeno. Jednostavnost životu daje veliku draž i donosi radosno raspoloženje, pomoću nje čovjek se može sačuvati od samodopadljivosti, oholosti i mnogih tjelesnih bolesti. No, ne treba živjeti bez ikakvog reda i ne treba biti nepažljiv. \n \nČovjek treba biti jednostavan i prilikom govora, pa ne treba upotrebljavati čudne riječi koje njegovi sagovornici ne razumiju. Rječit je onaj čovjek čiji je govor pitak i koji svi ljudi razumiju. Neko je upitao jednog jezikoznalca: ”Ko je rječit?” ”Rječit je onaj čovjek koji nešto govori, pa neznalica pomisli da ga u tome može oponašati, a pošto pokuša, uvjeri se da to nije u stanju”, odgovorio je ovaj. \n \nEbu Hilal el-Askeri zapisao je sljedeće: ”Neke je ljude nadvladalo neznanje, pa smatraju da je rječit onaj govor koji je preteško razumjeti i u kojem su upotrijebljene čudne i posve nepoznate riječi. Oni drže da je bezazlen onaj govor koji se odlikuje logičkim slijedom misli i lahkoćom. Ne znaju, nažalost, da se pomoću lahkog govora postiže cilj i željeni efekat, te ljudi takav govor radije slušaju.” \n \nEl-Fadl b. Sehl opisao je sposobnost Amra b. Mesade rekavši: ”On je najrječitiji čovjek. Njegova se rječitost ogleda u tome da će čovjek pomisliti da može pisati poput njega, a kad to pokuša, utvrdi da za to nije sposoban.” \n \nČovjek također treba biti jednostavan u pogledu oblačenja, hodanja i svega drugog glede čega je islam preporučio jednostavnost, a zabranio izvještačenost."
    },
    {
      "Zbogom, Ebu Hamede!": "U petak 15.5.1423. godine po Hidžri u šezdeset i šestoj godini života preselio je na ahiret šejh Ebu Hamed Alija el-Atik, smilovao mu se Uzvišeni Allah i uveo ga u džennetska prostranstva. On je bio čovjek čiju je mudrost, čistotu i dobrotu nemoguće iskazati. Uvijek je govorio da želi umrijeti naprasnom smrću, ne bolujući od teških bolesti, i ta mu se želja ostvarila: posljednji put u bolnici bio je petnaest godina prije smrti. Preselio je na bolji svijet nakon što je svojim učenicima prenio mudrost, znanje i sposobnost zaključivanja. Bio je jedan od rijetkih koji su uviđavni i koji pojave shvataju na ispravan način. Na izvanredan je način znao povezati sadašnjost i prošlost, te je na osnovi toga govorio o budućnosti. \n \nŠejh Ebu Hamed bio je izuzetno nadaren da održi dirljiv govor, bez obzira na to govorio o namazu, milostinji, suptilnosti... Bio je nadasve ljubomoran kad je riječ o islamu i islamskim propisima, često je plakao iz bogobojaznosti i mnogo je spominjao Svemogućeg Allaha. Kad bi učio časni Kur’an, često bi zastajao razmišljajući o značenju kur’anskih ajeta. U njegovu društvu nikom nije bilo dosadno, makar njegovo izlaganje i potrajalo. Oni koji su ga voljeli najčešće bi s njime sjedili poslije sabah-namaza do kasnog jutra, ne osjećajući da vrijeme prolazi. \n \nŠejh Ebu Hamed bio je dobar čovjek, sustezao se od onog što ga se ne tiče, nije govorio ono što ne priliči, nije bio zavidan, ni pakostan, ni samoljubiv, nije o drugima negativno mislio. Nije se ljutio na neistomišljenike, nije ih smatrao bezumnim niti ih je ponižavao. Ako neistomišljenik ne bi prihvatio njegovo zaključivanje, on na njega ne bi vršio pritisak, ne bi pokazivao fanatizam i ne bi prema njemu loše postupao. \n \nDružio se sa svim kategorijama ljudi i sa svim uzrastima, pa si ga mogao vidjeti da sjedi u društvu staraca, s omladinom i učenjacima, a svakome je dao pravo koje zaslužuje, sa svima je razgovarao o onom što oni razumiju. Svakog je poštivao i uvažavao. Ako bi vidio da slušaoci ne mogu razumjeti ono što govori, zašutio bi i slušao njihov govor. \n \nŠejh Ebu Hamed bio je nadasve samilostan i sažaljiv prema siromasima i potrebitima, nije se mogao suzdržati od plača kad bi govorio o siromaštvu. A živjaše skromno, malo je jeo i čuvao je zdravlje. \n \nDržeći predavanja nastojao je omladinu potaknuti na slijeđenje ispravnih prethodnika, ali ih je podsjećao i na njihove čestite i dobre očeve i djedove. Govoraše: ”Omladinu je možda teško potaknuti na slijeđenje prvih muslimana, jer mnogi od njih prve muslimane doživljavaju kao ideale. Ali, ako se omladini navode primjeri njihovih očeva i djedova, postoji veća mogućnost da će slijediti njihove stope u dobru i bogobojaznosti.” Šejh Ebu Hamed bio je izuzetno dobro upućen u historiju. \n \nPomno prateći događaje, koristio se svakom pogodnom prilikom da prokomentira i objasni stanovitu pojavu, pažljivo je i temeljito analizirajući; analizirao je i komentirao čak i one pojave na koje ljudi nisu obraćali veliku pažnju. Sjećam se da sam dvije godine prije njegove smrti obavio sabahski namaz pored njega u džamiji koja se nalazila u neposrednoj blizini palmovika. Kad je čuo kokodakanje kvočke, okrenuo se prema meni, iskazao divljenje Allahovoj veličini te me uzeo za ruku i počeo mi objašnjavati da kvočka čuvajući svoje piliće izvršava zadaću na ovom svijetu... Zatim je svoj govor usmjerio ka objašnjavanju činjenice da je u svemiru sve povezano i da se sve odvija prema savršenom zakonu koji čovjek narušava čineći grijehe. Govorio bi tako sve do poslije sunčeva izlaska. Mjesec-dva prije smrti, kad sam ga posjetio, rekao mi je da je u jednom palmoviku ugledao purana i na njemu uočio sedamdeset znakova Božijeg davanja. \n \nŠejh Ebu Hamed nije bio nimalo škrt kad je riječ o savjetovanju onog kome je savjet potreban, štaviše, nije čekao da se savjet od njega zatraži. Često je govorio o ljudskim vrijednostima, plemenitosti, muževnosti, hrabrosti, čednosti, i u tim se osobinama istaknuo. \n \nPonekad bi razmatrao ulogu žene u društvu i govorio bi o tome da iskvarena žena može negativno djelovati na cijelo društvo, odnosno govorio bi o ženinoj čestitosti i stidu, te o pozitivnim posljedicama koje ona kao takva donosi društvu. \n \nSmatram da je važno kazati da je šejh Ebu Hamed poslije završenog islamskog fakulteta znanje stjecao kod mnogih autoriteta, kao, naprimjer, kod šejha Muhammeda b. Ibrahima, šejha Muhammeda el-Emina eš-Šenkitija, šejha Abdurrezzaka el-Afifija, šejha Ibn Baza... Ove, kao i druge učenjake, on je izuzetno volio i cijenio, a mnogo je volio i šejha Abdurrahmana ed-Devserija, čija je predavanja slušao na audiozapisima. Kasnije će šejhu Ebu Hamedu biti ponuđen položaj kadije, ali će ga odbiti uprkos velikom pritisku i zahtijevanju vlasti. \n \nKad je riječ o navraćanju na dobro, a odvraćanju od zla, šejh Ebu Hamed bio je nadasve blag i osjećajan. Jednom, sreo je na javnom mjestu mladića s cigaretom u ustima, pa ga je upitao kako se zove. Nakon što mu je taj mladić rekao ko je i kojem plemenu pripada, šejh Ebu Hamed kazao je: ”Da znaš koliko su tvoji djedovi bili ponosni i hrabri muslimani, ne bi, tako mi Boga, činio to što činiš!”, želeći u mladiću probuditi osjećaj za ponosom i dobrom. Mladić je odmah bacio cigaretu i obećao da će prestati konzumirati duhan. \n \nŠejh Ebu Hamed govorio mi je: ”Pronicljiv daija ne treba se ograničiti na jednu metodu dave, već u islam treba pozivati koristeći bezbroj metoda.” Upitao sam ga: ”Zašto se daija ne treba ograničiti na jednu metodu u pozivanju u vjeru?” ”Zato što se ukusi ljudi razlikuju i ne odgovara svima ista metoda”, odgovorio je. Također govoraše: ”Otkrio sam da neke ljude možeš dirnuti samo time ako im govoriš o njihovim vrijednostima, odnosno da neke druge možeš pridobiti samo pomoću šaljive dosjetke...” \n \nOvo su natuknice o šejhu Ebu Hamedu, koji voljaše narod, i koga narod voljaše i za njime tugovaše, i one bi nas trebale unekolike podsjetiti na vrijednost ovog čovjeka i neophodnost slijeđenja njegova primjera. Možda sam se šejhu Ebu Hamedu ovim makar malo odužio."
    },
    {
      "Koliko je sna dovoljno čovjeku?": "Napisane su studije o tome koliko je sna dovoljno čovjeku. Oni koji žele probuditi visoke ambicije u ljudima tvrde da nije dobro mnogo spavati, hvale ljude koji imaju lagahan san i malo spavaju. Nemiran i istrzan san imaju nevoljnici koje mori briga, kao i oni što su zaljubljeni. \n \nI meni je smetala nesanica, pa bih se još više zabrinuo, sve dok 1402. godine po Hidžri nisam obavio hadž sa svojim rođacima. Među njima bijaše i Ebu Alija Abdurrahman el-Hamed, koji je tad imao pedesetak godina. Iako je bio neuk, imao je smisla za humor i bio je hrabar, dobar te pažljiv, a neusiljen drug. Upravljao je jednim od automobila kojima smo krenuli prema Meki. \n \nObavili smo hadž te smo se, ne odmorivši se od napora obavljanja hadžskih propisa, zaputili prema Medini, gradu Allahova Poslanika, sallallahu alejhi ve sellem. Kad smo odmakli od Meke, oko ponoći dogodila se saobraćajna nesreća, i saobraćaj je obustavljen u oba smjera, jer tad na relaciji Meka – Medina nije postojao autoput. Preostalo nam je jedino da izađemo iz kolone i odspavamo. Umorni, brzo smo zaspali, ali Ebu Alija, iako je bio možda najumorniji, nije mogao zaspati. Legao je u vreću za spavanje ne bi li ga prevario san, no kako se to nije dogodilo, sam se sebi poluglasno obratio: ”Ebu Alija, saobraćaj je obustavljen i imaš priliku da se naspavaš! A sutra, poslije sabahskog namaza, putovanje se nastavlja i nećeš spavati do Medine.” I ja sam čuo ove njegove riječi, oličenje sadržajnog i iskrenog savjeta onom koga zabrine nesanica. \n \nIz riječi ovog iskrenog čovjeka zaključio sam da se ne treba baviti nesanicom, već je treba posve zanemariti i baviti se nečim korisnim, kao, naprimjer, čitanjem, pisanjem i tako dalje. U tom je slučaju nesanica korisna. \n \nČitaoče, kad patiš od nesanice, spominji Uzvišenog Allaha, ili uči časni Kur’an, ili klanjaj dobrovoljni namaz, ili se bavi nečim što zahtijeva mir i tišinu, onim čime se, tokom dana, zbog galame, ne možeš baviti. Ako iskoristiš nesanicu, nisi na gubitku, pogotovu ako uslijed nesanice klanjaš dobrovoljni namaz, a namaz je, dakako, bolji od spavanja."
    },
    {
      "Neka te ne žalosti škrtost nekih ljudi!": "Često ćemo čuti da se ljudi žale govoreći: ”Taj i taj nije mi se odužio”; ”Taj i taj ne cijeni moje zasluge”; ”Taj i taj nije uzvratio na moje dobročinstvo”; ”Taj i taj ne posjećuje me, a ja njega posjećujem”; ”Taj i taj ne pozdravlja me srdačno” i tako dalje. Čovjeku je teško ako neko zaboravi njegovo dobročinstvo \ni ako mu na dobro zlim uzvrati, to je posve normalan osjećaj. Nezahvalnost može dovesti do toga da ljudi jedni drugima prestanu činiti dobročinstvo. Onaj ko nije zahvalan ljudima nije zahvalan ni Gospodaru. Štaviše, Allah, džellešanuhu, objavio je Poslaniku, sallallahu alejhi ve sellem: ”Uzmi od dobara njihovih zekat, da ih njime očistiš i blagoslovljenim ih učiniš, i pomoli se za njih, molitva tvoja će ih, sigurno, smiriti. – A Allah sve čuje i sve zna” (et-Tevba 103). Allahova zapovijest Vjerovjesniku, sallallahu alejhi ve sellem, da se pomoli za bogate koji daju zekat oblik je zahvalnosti za dobro koje oni učine. A priliči da dobročinitelj ne očekuje nikakvu protivuslugu, ni zahvalnost, ni priznanje, pa čak ni dovu. Čovjek treba imati na umu i to da postoje iskvareni nezahvalni ljudi, štaviše, postoje i oni koji su zavidni čak i svojim dobrotvorima. \n \nA ne znači da negira dobročinstvo onaj ko se ne zahvali na njemu, jer priznaje dobročinstvo, ali ljubav i zahvalnost ne pokazuje, odnosno možda je u određenom trenutku zauzet i zaboravi se zahvaliti ili uzvratiti dobrim, odnosno možda priznaje i cijeni dobročinstvo, ali je bezosjećajan ili krije emocije. \n \nSve u svemu, razborit vjernik treba se naviknuti da ljudima pomaže i čini dobro radi Allaha, ne nadajući se njihovoj zahvalnosti ni protivusluzi, te da od ljudi ništa ne traži, ma o čemu se radilo. Ako to postigne, bit će sretan i spokojan, ponosan i plemenit."
    },
    {
      "Kako treba čitati knjigu?": "Čitanje je svojevrsna hrana za um, pomoću njega se otklanja neznanje, šire vidici, u njemu se uživa. Oni koji su toga svjesni često postavljaju pitanje: ”Kako se čita knjiga? Na koji način čovjek može izvući koristi iz čitanja?” Mnoge su stvari uz pomoć kojih čovjek može zavoljeti čitanje i pomoću kojih će mu ono biti od koristi, a ovdje ću navesti samo neke. \n \nSlobodno vrijeme velika je dragocjenost i nemjerljiva blagodat. Allah, džellešanuhu, zakleo se u Kur’ani-kerimu vremenom, a Vjerovjesnik, sallallahu alejhi ve sellem, rekao je u pouzdanom hadisu da se čovjek neće pomjeriti na Sudnjem danu sve dok ne položi račun u vezi sa svojim životom i mladosti. Ibnul-Dževzi zapisao je: ”Čovjek treba znati da ne postoji ništa vrednije od slobodnog vremena, pa ga zato ne treba provoditi u onom od čega nema nikakve koristi, nego treba činiti dobra djela počinjući od onih koja su važnija.” A čitanje je, nesumnjivo, nešto najbolje u šta čovjek može potrošiti svoje vrijeme. \n \nKnjigu treba čitati s određenim ciljem. Onaj ko čita zarad nekog cilja, takav će imati volje za iščitavanjem knjiga, a onaj ko nema cilj gubit će vrijeme. I kvalitet čitanja ne mjeri se po broju pročitanih knjiga niti po vremenu provedenom s knjigom, nego se mjeri po preciznosti u čitanju i vrijednosti pročitanih knjiga. Ispravno čita onaj čovjek koji pažljivo odabere knjigu za čitanje, koji zna zbog čega je upravo tu knjigu odabrao i koji se prema knjizi odnosi kao prema prijatelju; on uživa u čitanju. U korisne knjige spadaju i one koje se isključivo bave određenim pitanjima. Kad je riječ o cilju, treba znati sljedeće: sve što je cilj uzvišeniji, to se čovjek više trudi da ga dostigne i postaje vredniji kod ljudi. Čovječe, ovako pristupi knjizi pa ćeš, Allahovom voljom, ostvariti ono što želiš. \n \nTreba znati kako početi čitanje knjige. Ponekad čovjek uzalud potroši vrijeme razmišljajući o tome kako će početi. Zbog toga što nema dovoljno iskustva i zbog napora koji predstoji, najteže je čovjeku da se počne baviti nekim novim poslom. Taj se napor može premostiti traženjem pomoći od Milostivog Allaha, traženjem savjeta od onih koji su iskusni, pa i klanjanjem istihara-namaza, ako za tim postoji potreba. Nadalje, treba dobro i pomno razmotriti od čega je najbolje početi, a kad zaključi šta je prioritet, čovjek će donijeti čvrstu odluku i neće dozvoliti da ga bilo šta pokoleba. Ako čovjek čitajući neku knjigu osjeti dosadu, treba pročitati štivo koje će ga stimulirati. Također, treba uzeti u obzir posljedice koje donosi lijenost, odnosno rezultate koje donosi marljivost. A kad čovjek počne čitati, makar i samo nekoliko stranica dnevno, treba znati da će ga to, iako još daleko od cilja, stimulirati i osnažiti da nastavi s ulaganjem truda. Bude li mu u početku teško, kasnije će uočiti da je borba protiv lijenosti postala dio njega i napredovat će. \n \nVeoma je korisno pisanje bilješki, bez obzira na to unosio ih čitalac u posebnu svesku ili ih bilježio u samoj knjizi. Pisanje bilješki posebno je važno kad je riječ o čitanju kapitalnih djela. \n \nZajedničko čitanje donosi mnogostruke koristi, kao što su, naprimjer, jačanje volje i bolje razumijevanje pročitanog. Bilo bi dobro da se čovjek ponekad sastane s prijateljima radi zajedničkog čitanja neke korisne knjige i diskutiranja o njoj. \n \nTakođer je umjesno da čovjek iščitava životopis istaknutih učenjaka čiji će primjer slijediti. Hanbelijski autoritet Ebul-Vefa b. Akil govoraše: ”Ne dozvoljavam sebi da izgubim imalo vremena. Kad se umorim toliko da ne mogu ni učiti napamet, nidiskutirati o vjerskim pitanjima, ni čitati, legnem i razmišljam, te se uvijek sjetim nečeg korisnog, što zapišem.” Ebul-Vefa je govorio: ”Vrijeme maksimalno koristim i prilikom objeda: preferiram onu hranu koja se lahko žvaće, da bih uštedio vrijeme za čitanje i pisanje.” I ovo je rekao o sebi: ”Evo, u osamdesetim godinama imam jaču želju za stjecanjem islamskog znanja nego što sam imao u ranoj mladosti.” (Zejlu tabekātil-hanābila, str. 145, 146) \n \nTu je i upućivanje dove Uzvišenom Allahu, te čitanje zarad Allahova lica. Ovo dvoje imat će za rezultat da će čovjek steći znanje i imati blagoslova u vremenu."
    },
    {
      "Svoje sposobnosti ne treba ni precijeniti ni potcijeniti": "Mnogi ljudi misle da se riječi prijekora: ”Smilovao se Allah čovjeku koji zna koliko vrijedi!” trebaju uputiti samo onima koji precijene svoje sposobnosti ili koji tvrde da posjeduju neku osobinu, a ne posjeduju je. Tu su i oni koji su otišli u drugu krajnost, pa ne prihvataju posao koji mogu kompetentno obaviti pravdajući se da tome nisu dorasli. Istina je da čovjek ne treba ni precijeniti ni potcijeniti svoje sposobnosti. Onaj ko precijeni svoje sposobnosti izložit će se naporu koji neće moći podnijeti, a onaj ko potcijeni svoje sposobnosti uništit će ih i ništa neće postići. Uspjet će samo onaj ko sebe postavi na razinu koju zaslužuje. Takav nema na umu samo svoje slabosti, jer to vodi u pretjerano samoponižavanje, što čovjeka unazađuje, nego ima na umu i pozitivnosti te svoju kreativnost, što potiče na poduzimljivost, djelovanje i marljivost. \n \nUpućen i razborit čovjek jest onaj koji stvari doživljava upravo onakvima kakve one jesu. Takav ide srednjim i umjerenim putem ne dozvoljavajući da ga inteligencija, znanje i snaga obmanu, pa da tvrdi da je najbolji i da zaslužuje najviše stupnjeve u svemu. A središnji put i umjerenost ne dopuštaju mu ni to da se obazire na slabosti, te da negira svoje sposobnosti i umijeće i, otuda, ničim ne pridonese društvu u kojem živi."
    },
    {
      "Nipodaštavanje velikanā": "Čut ćemo neke ljude kako govore da se Vjerovjesnikove, sallallahu alejhi ve sellem, riječi ne smiju odbiti, za razliku od riječi i mišljenja svih drugih ljudi, koji nisu bezgrešni. Ova je konstatacija, nesumnjivo, tačna, ali je očito i to da se pomoću ove izjave želi postići nečastan cilj – omalovažiti učenjake islama, kao i dobre ljude i velikane, prve i potonje, pa i ispravne prethodnike. To je iskvarenost i bolest. Profesor Muhammed Kurd Alija ispričao je: ”Dok sam radio u ministarstvu, u moju je kancelariju ušao jedan savjetnik i primijetio da sam ljut na urednika novina el-Muktebes, koji je, u interesu svoje stranke, objavio negativan tekst o jednom ministru. Savjetnik me upitao: ’Inače se ne ljutiš, pa šta je sad izazvalo tvoju ljutnju?’ Nakon što sam mu objasnio šta se dogodilo, on je rekao: ’Ne znam kako bih objasnio taj nerazumni postupak. Malo je ljudi koji djeluju zarad viših interesa nacije, a ako ih se bude nipodaštavalo i optuživalo, bit će ih još manje.’” On je ispričao i ovo: ”Šejh Tahir el-Džezairi na smrtnoj je postelji govorio prisutnima: ’Cijenite ljude koji vam mogu pomoći u poteškoćama i njihova imena neizostavno zabilježite kako ih ne biste zaboravili; ne mislim da ih ima više od pedeset! Uvijek naglašavajte njihove zasluge i prema njima budite pažljivi kao što ste pažljivi prema najdražim osobama! Pređite preko njihovih pogrešaka i izvucite korist iz njihovih plemenitih podviga!’ A šejh Tahir cijelog se života trudio da popravi stanje muslimanā.”"
    },
    {
      "\"Allah će njihova hrđava djela u dobra pretvoriti\"": "Svevišnji Allah rekao je: ”...i oni koji se mimo Allaha drugom bogu ne klanjaju i koji, one koje je Allah zabranio, ne ubijaju, osim kad pravda zahtijeva i koji ne bludniče; a ko to radi iskusit će kaznu, patnja će mu na onom svijetu udvostručena biti i vječno će u njoj ponižen ostati. Ali onima koji se pokaju i uzvjeruju i dobra djela čine, Allah će njihova hrđava djela u dobra promijeniti, a Allah prašta i samilostan je. A onaj ko se bude pokajao i dobra djela činio, on se, uistinu, Allahu iskreno vratio” (el-Furkān, 68-71). Čitao sam mišljenja islamskih učenjaka u vezi s ovim ajetima i zaključio da oni na različite načine shvataju mijenjanje hrđavih djela u dobra; ovdje ću navesti neka od tih mišljenja. \n \nIbnul-Kajjim kaže: ”Islamski autoriteti imaju različita mišljenja u vezi s tim hoće li Allah, džellešanuhu, hrđava djela promijeniti u dobra na dunjaluku ili na ahiretu. Ibn Abbas, radijallahu anhu, i njegovi učenici smatraju da se mijenjanje hrđavih djela u dobra odnosi na promjenu ponašanja i postupaka, pa će onima koji se pokaju uliti vjerovanje u srce, a širk ukloniti; dat će da budu moralni, a ne nemoralni; laž će zamijeniti iskrenošću, varanje odanošću i tako dalje, kao što izliječi bolesnika. No, Seid b. el-Musejjib i neki drugi tabiini smatraju da se ovdje misli na doslovno mijenjanje hrđavih djela u dobra, te će oni koji su na dunjaluku činili zlo dobiti na Sudnjem danu za svaki grijeh jedno dobro djelo...” \n \nZatim je Ibnul-Kajjim razmatrao ova dva stava i rekao: ”Prema tome, trag grijeha može se potrti pokajanjem, koje je najjači razlog da grijeh bude oprošten, kao i vraćanjem prava onom ko je oštećen te trpljenjem kazne u džehennemskoj vatri, kad će čovjekova hrđava djela biti promijenjena u dobra. Ako se čovjek iskreno pokaje i pomoću pokajanja potre trag grijeha, preče je da tad namjesto svakog grijeha dobije dobro djelo, tim više jer se pomoću pokajanja trag grijeha briše i potire temeljitije nego uslijed kažnjavanja u vatri. K tome, Allahu je drago da se čovjek pokaje i time potre trag grijeha.” \n \n”Pokajnik sva hrđava djela promijeni u dobra pomoću kajanja, jer se grijeh može okajati žaljenjem zbog njegova činjenja, pa je to kajanje dobro djelo. Eto, tako će pokajnik umjesto svakog grijeha imati dobro djelo. O ovom bi trebalo pomno razmisliti. Stoga, moguće je da pokajanje, koje je dobro djelo, bude toliko vrijedno da potre grijeh. I ovo je jedna od tajnih mudrosti kajanja za hrđave postupke”, zapisao je Ibnul-Kajjim. \n \nOvdje se nameće logično pitanje: ”Je li bolji pokajnik koji je počinio mnogo grijeha, a koji će mu biti preinačeni u dobra djela, ili onaj pokajnik koji je počinio neznatno malo grijeha? Je li u prednosti onaj ko prije pokajanja počini mnogo grijeha?” Često sam razmišljao o odgovoru na ovo pitanje, ne znajući da ga je ijedan islamski autoritet razmatrao, pa mi je kasnije na um palo sljedeće: Allah, džellešanuhu, dat će mnogostruku nagradu za sustezanje od slijeđenja strasti i za sustezanje od porokā – a mnoštvo grijeha slabi srce i odvraća od iskrenog pokajanja jer se grešnik veže za poroke i teško mu pada da ih ostavi, te kad se želi pokajati, mora biti snažan, iskren i nadasve odlučan u borbi protiv poriva svoje duše. A kad premosti tu prepreku, pobijedi sebe, strpi se i pati zbog lišenosti užitka, zasluži počast da mu Milostivi Allah hrđava djela promijeni u dobra. No, onaj čija su hrđava djela neznatna ne treba ulagati poseban napor da se oslobodi onog što ne valja – srazmjerno uloženom trudu imat će nagradu na ahiretu, ali će on imati sevape za brojna dobra djela koja je počinio, pa će prestići onog ko je mnogo griješio, a čiji su grijesi preinačeni u dobra djela. Eto, tako sam promišljao o ovom pitanju, a kasnije sam u nekim Ibnul-Kajjimovim djelima pronašao potvrdu ovom svom razmišljanju. Ibnul-Kajjim je zapisao: ”Neki su ljudi poslali dopis Omeru, radijallahu anhu, u kojem traže da im objasni je li bolji čovjek kojem određeni grijeh nije uopće na um pao, ili čovjek kojem je taj grijeh na um pao, ali je on pobijedio poriv za činjenjem zla i sustegnuo se od njega zarad Allahova lica. Halifa Omer odgovorio je: ’Onaj koga njegova duša navodi na poroke, ali se on od njih susteže radi Allahove naklonosti, to je jedan od onih čija je srca Allah prekalio u čestitosti i jedan od onih koje čekaju oprost i velika nagrada.’ Isto tako, onaj ko spozna vrste širka, novotarije i neistinu, zamrzi to u Allahovo ime, čuva se da ne upadne u nešto od toga, upozorava na ta zla i ne dozvoljava da ona poljuljaju njegovo vjerovanje, nego, naprotiv, još više voli istinu, snažnije u nju vjeruje i raduje joj se, takav je bolji od onog ko o vrstama širka, novotarijama i neistini uopće ne razmišlja. Također, kad god onaj koga njegova duša navodi na udovoljavanje pohotama tijela i činjenje grijehā odustane od činjenja zla, poveća se njegova želja za onim što je dozvoljeno. Svevišnji Allah iskuša čovjeka i tako što u njegovo srce ulije ljubav i sklonost prema porocima kako bi pomoću toga u njegovo srce ulio ljubav prema onom što je bolje, korisnije i trajnije od prolaznih užitaka. Takav se suprotstavlja pohotama svoje duše i susteže se od onog što dobri Allah ne voli, i ta borba osigura mu Božiju ljubav i blizinu...”"
    },
    {
      "\"Ili ih velikodušno otpremite...\"": "”Kad pustite žene, onda ih, prije nego što ispune njima propisano vrijeme za čekanje, ili na lijep način zadržite ili ih velikodušno otpremite. I ne zadržavajte ih da biste im učinili nasilje; a onaj ko tako postupi – ogriješio se prema sebi...” (el-Bekara, 231). Iako se ovaj ajet odnosi na rastavu, sasvim je vjerovatno da se on proteže i na druge situacije, pa se odnosi na međuljudske odnose, poslovanje, zajedničko ulaganje, službu u državnoj instituciji i tako redom. Čovjek ima pravo da, nakon što istekne ugovor o radu na određeno vrijeme, ne nastavi raditi gdje je radio, ima pravo tražiti novo radno mjesto. Ali znači li to da prijašnju ljubav i saradnju treba potisnuti i zanemariti, odnosno da se davanje otkaza treba protumačiti kao negativnost, nijekanje dobročinstva, manjak poštovanja... Sasvim je uredu da ljudi sarađuju i prekinu saradnju, a smije li to biti povod da poslodavac i radnik jedan o drugom iznose neprikladne stvari i međusobno se vrijeđaju? Ne, to se ni u kojem slučaju ne smije dogoditi. Plemeniti, razboriti, istinski vjernici ne mogu sebi dozvoliti takvo nešto. Oni čine dobročinstvo svojim saradnicima i poslovnim partnerima i ne zakidaju ih, ali istodobno ne smatraju da se nikad ne mogu i ne smiju razići. \n \nDakle, u tom slučaju ljudi moraju pokazati ljubav i dobronamjernost prilikom velikodušnog otpremanja, da onaj koji odlazi ode zadovoljan i ponese lijepe uspomene. Od velike je važnosti da se pređe preko nesmotrenosti, da se ističe ono što je bilo dobro i da se ne zaborave zasluge. Štaviše, to može biti razlog da se predomisli onaj ko je htio dati otkaz, odnosno da se vrati na staro radno mjesto ako mu to prilike dopuste. Međutim, ako poslodavac i radnik prekinu saradnju onako kako ne priliči, obje će strane pretrpjeti materijalni gubitak, ili gubitak u apstraktnom smislu, ili oba istovremeno."
    },
    {
      "Smjernice glede uspostavljanja sloge među ljudima": "Uspostavljanje sloge među ljudima ogranak je vjerovanja, dobro djelo i plemenit podvig pomoću kojeg se utišava smutnja, uništava mržnja i čiste ljudska srca. Allah, džellešanuhu, objavio je: ”Nema kakva dobra u mnogim njihovim tajnim razgovorima, osim kad traže da se milostinja udjeljuje ili da se dobra djela čine ili da se uspostavlja sloga među ljudima. A ko to čini iz želje da Allahovu naklonost stekne, Mi ćemo mu, sigurno, veliku nagradu dati” (en-Nisā, 114). Onaj ko želi uspostaviti slogu među ljudima mora imati na umu da su za to potrebni iskustvo i iskrena namjera, te da je s tim u vezi potrebno učiniti određene korake. Neka sljedeće smjernice i činjenice ima na umu onaj ko uspostavlja slogu među ljudima: \n \n-  treba se nadati nagradi od Plemenitog Allaha, u skladu s Božijim riječima: ”A ko to čini iz želje da Allahovu naklonost stekne, Mi ćemo mu, sigurno, veliku nagradu dati” (en-Nisā, 114). Za uspostavljanje sloge među ljudima Allah će dati ogromnu nagradu na Danu sudnjem, a očekivanje nagrade stimulira ljude i potiče ih na takmičenje u činjenju dobrih djela, ulijeva u njih strpljenje i smirenost. Isto tako, treba imati na umu da se uspostavljajući slogu među ljudima odaziva na kur’ansku zapovijed: ”Zato se bojte Allaha i izgladite međusobne razmirice, i pokoravajte se Allahu i Njegovu Poslaniku, ako ste pravi vjernici” (el-Enfāl, 1); \n \n- valja znati da uspostavljanje sloge među ljudima ima za rezultat jedinstvo i snagu umeta, pogotovu u ovom vremenu, u kojem su muslimani razjedinjeni, te im prijete opasnost od drugih naroda i očita propast. Budu li jedinstveni, muslimanā će se bojati njihovi neprijatelji; \n \n- pomiritelj treba biti zahvalan Allahu, Znalcu svih tajni, na tome što je dao da ljudi slušaju njegove riječi i prihvataju savjete, to je velika Allahova dobrota; \n \n- onaj ko uspostavlja slogu među ljudima treba biti blag i široko grudan, tim više jer će većinom nailaziti na situacije u kojima će zavađeni pokazivati manjak racionalnog prosuđivanja i pravednosti, utoliko što su mnogi ljudi neznalice i zulumćari. Morat će trpjeti njihove nesmotrenosti, žalopojke, maloumnost, ponavljanje izjava... Potrebno je naglasiti da uspostavljanje sloge među ljudima nije nimalo lahak posao i da je potrebno imati snage i mudrosti da se premoste sve prepreke u vezi s tim; \n \n- pomiritelj treba dobro proučiti okolnosti u vezi sa sporom koji želi izgladiti, jer čovjek ne može izreći sud glede onog u šta nije upućen. K tome, treba upoznati karakter zavađenih strana, njihove prilike i sve što je značajno kad je riječ o njihovu sporu; \n \n- nakon što spor koji želi izgladiti pažljivo prouči i nakon što upozna karakter zavađenih strana, pomiritelj će zaključiti može li pridonijeti pomirenju. Neophodno je da tako postupi, pa čak i da se posavjetuje s iskusnim ljudima i da, štaviše, klanja istihara-namaz jer se može dogoditi da njegovo uplitanje izazove štetu; \n \n- pomiritelj treba moliti Uzvišenog Allaha da mu pomogne u uspostavljanju sloge među zavađenim stranama – dragi će Allah uslišiti njegovu molbu. Ma koliko bio inteligentan, sposoban, vješt i pronicljiv, čovjek je ovisan o Božijoj milosti i pomoći; \n \n- obaveza je da pomiritelj čuva tajne onih koji su zavađeni i da ih ne širi, to je pravilo lijepog ponašanja kad je riječ o uspostavljanju sloge među ljudima. A dozvoljeno je da njihove tajne oda onom ko će mu u njegovom časnom nastojanju pomoći savjetom ili praktično – to je sastavni dio uspostavljanja sloge – bez obzira na to radilo se o učenim ljudima, mudracima, rođacima zavađenih; \n \n- pomiritelj ne treba gubiti nadu u uspješan i sretan ishod svog poduhvata. A može se dogoditi da pomirenje ne uspije otprve, što bi kod čovjeka moglo izazvati depresiju i očaj, no ako je čovjek svjestan činjenice da uspostavljanje sloge ponekad dugo traje, tad će imati snage za dugotrajan proces pomirenja i neće odustati, a svoj će posao obavljati u etapama. Makar i ne uspio, treba biti svjestan da će za svoj trud biti nagrađen, kao i to da uspjeh zavisi od Allaha: ”’O narode moj’, govorio je on, ’shvatite da je meni jasno ko je Gospodar moj i da mi je On dao svega u obilju. Ja ne želim činiti ono što vama zabranjujem; jedino želim učiniti dobro koliko mogu, a uspjeh moj zavisi samo od Allaha; u Njega se uzdam i Njemu se obraćam.’” (Hūd, 88); \n \n- treba pažljivo saslušati zavađene strane, jer svaka strana tvrdi da je ona u pravu i da njezin protivnik griješi. Valja znati i to da neki ljudi traže samo to da ih se sasluša i da iskale svoju ljutnju, te su nakon toga posve spremni na bezuvjetan kompromis. Lijepo je da pomiritelj porazgovara s objema stranama posebno i da stekne uvid u situaciju. Bude li sa zavađenim stranama razgovarao zajedno, moglo bi se dogoditi da one prodube svoj sukob prije nego što pomiritelj išta poduzme, pa bi sve bilo uzaludno; \n \n- zavađene strane treba oslovljavati njima najdražim imenima ili nadimcima, treba im staviti do znanja da ih se poštuje i da im se želi dobro. Zavađeni se ne smiju ni na koji način uvrijediti, niti se pred jednom stranom smije govoriti negativno o drugoj strani. To je ogovaranje i može dovesti do komplikacija; \n \n- pomiritelj mora biti otvoren i nadasve iskren prema zavađenim stranama, pa nijednu stranu ne smije podržati u neistini, a nijednoj strani neće obećati ono što ne može izvršiti. Pa ipak, treba biti blag, a ne grub i neljubazan: biti otvoren i iskren ne znači biti grub i nabusit. Ljudi će u većini slučajeva prihvatiti blage i umilne riječi. Upotreba aluzija i mnogoznačnih riječi nije u suprotnosti s otvorenošću i iskrenošću; \n \n- prilikom uspostavljanja sloge među ljudima čovjek zavađene strane treba podsjetiti na posljedice svađe i netrpeljivosti, pa im treba skrenuti pažnju na to da svađa dovodi do neprijateljstva i da zaokuplja pažnju od mnogo važnijih stvari. S druge strane, treba ih podsjetiti na to da pomirenje ima lijepe posljedice na dunjaluku i ahiretu, navodeći kur’anske ajete: ”...a ako oprostite, to je bliže čestitosti...” (el-Bekara, 237); ”I nastojte zaslužiti oprost Gospodara svog i džennet prostran kao nebesa i Zemlja, pripremljen za one koji se Allaha boje, za one koji, i kad su u obilju i kad su u oskudici, udjeljuju, koji srdžbu savlađuju i ljudima praštaju – a Allah voli one koji dobra djela čine” (Ālu Imrān, 133, 134); ”Nepravda se može uzvratiti istom mjerom, a onog koji oprosti i izmiri se Allah će nagraditi. – On, uistinu, ne voli one koji nepravdu čine” (eš-Šūrā, 40). Treba im također navesti predanja o opraštanju i pripovijesti o ljudima koji su oprostili drugim ljudima i postigli veliko dobro te ostali ponosni; \n \n- pomiritelj treba voditi računa o tome da uslijed svog djelovanja ne nanese zavađenim stranama nepravdu. U nekim zemljama običaj je da ljudi požure izgladiti spor među ljudima ne vodeći računa o tome hoće li nanijeti nekom nepravdu. Toga se treba čuvati."
    },
    {
      "Čovječe, budi prema sebi milostiv!": "Vrijedan je i čestit onaj ko nastoji svoje vjerske obaveze izvršiti besprijekorno i savršeno. To ga potiče na revnost i ozbiljnost u pogledu vjere. Grižnja savjesti, koja se pojavi uslijed pogreške, dokaz je vjerovanja i odanosti islamu. Propuštanje obaveza i podbacivanje u njihovu izvršavanju pokazuje odanost strastima, neodgovornost i bezbrižnost. \n \nOd muslimana se traži da nakon što pogriješi i podbaci slijedi središnji, umjereni put, to jest da sebi ne prigovara zbog sitnica. Pretjeranost u tome može imati za posljedicu samoponižavanje i manjak samopouzdanja. Štaviše, prekomjerno korenje samog sebe i samokažnjavanje može čovjeka navesti na to da podbaci i u drugim obavezama. Naprimjer, neki ljudi podbace na radnom mjestu ili u nekom privatnom poslu, te probiju rok i sami sebe kažnjavaju i optužuju na neuspjeh, što može imati za posljedicu napuštanje posla kojim se bave, a može izazvati i teško izlječivu duševnu bolest. \n \nKad je riječ o slijeđenju središnjeg, umjerenog puta nakon učinjene greške, to znači da čovjek nastoji svoje obaveze izvršiti besprijekorno i savršeno, a ako pogriješi i podbaci – što je sasvim izvjesno jer čovjek nije bezgrešan – treba popraviti grešku, izviniti se i nastaviti dalje, imajući o sebi pozitivno mišljenje i znajući da nema potrebe za samokažnjavanjem. K tome, neka onaj ko pogriješi ima na umu da je Allah, džellešanuhu, milostiv prema ljudima i neka jamačno zna da se greška može ispraviti pomoću dobrog djela."
    },
    {
      "Oko vladareva posjeda...": "El-Buhari i Muslim zabilježili su preko en-Numana b. Bešira, radijallahu anhu, da je Allahov Poslanik, sallallahu alejhi ve sellem, jednom prilikom rekao: ”Halal i haram su jasni, a između njih su sumnjive stvari, koje mnogi ljudi ne poznaju. Ko se bude čuvao sumnjivih stvari sačuvat će svoju vjeru i čast, a ko upadne u sumnjive stvari upast će u zabranjeno, kao pastir koji čuva svoje stado oko vladareva zabranjena posjeda i skoro da ga upusti u njeg. Svaki vladar ima zabranjene posjede, a Allahovi zabranjeni posjedi jesu Njegove zabrane...” \n \nIslamski učenjaci: en-Nevevi, Ibn Redžeb el-Hanbeli, Ibn Hadžer el-Askalani i neki drugi objasnili su značenje ovog hadisa, pa su rekli da je Vjerovjesnik, sallallahu alejhi ve sellem, vjerske zabrane uporedio s vladarevim zabranjenim posjedima želeći time kazati da će se vladareve kazne sačuvati pastir koji napasa stado daleko od posjeda u koji vladar ne dopušta pristupiti, odnosno da postoji objektivna mogućnost da će vladareve kazne dopasti pastir koji napasa stado oko njegova posjeda, utoliko što je posve izvjesno da će stado upasti u zabranjeni posjed. Spomenuti islamski autoriteti kazali su: ”Ove Poslanikove, sallallahu alejhi ve sellem, riječi dovoljne su kao dokaz kad je riječ o principu preventivnog sankcioniranja, pomoću kojeg se sprečava činjenje zabranjenog i, štaviše, činjenje svega onog što vodi u haram...” Zatim su kao primjer naveli neke postupke koji su u njihovo vrijeme bili rasprostranjeni, kao, naprimjer, osamljivanje sa ženom koja nije mahrem, to jest uža rodbina, konzumiranje malih količina pića koje opija u velikim količinama, odvraćanje od obavljanja nafile, dobrovoljnog namaza, poslije sabahskog i ikindijskog farza da obveznik ne bi klanjao prilikom sunčeva izlaska i zalaska, ljubljenje supruge tokom posta zbog mogućnosti da se uzbudi i pokvari post... \n \nUniverzalni princip o preventivnom sankcioniranju važi i u ovom našem vremenu, u kojem su mnogi ljudi već upali u zabranjen posjed, a misle da nisu. Navest ću za to sljedeće primjere: \n \n- čovjek se u početku susteže od svakog zabranjenog poslovanja, zatim ga šejtan navede da se počne baviti onim što je sumnjivo i naposlijetku ga, pošto se prezaduži i dopadne neprilika, navede na činjenje harama i lukavštine pomoću kojih prisvaja tuđi imetak; \n \n- čovjek pretražuje sadržaj interneta nemajući namjeru da gleda ono što je zabranjeno, ali kasnije počne, malo-pomalo, otvarati stranice s lascivnim sadržajem i na koncu upadne u ogavni haram; \n \n- čovjek se druži s ljudima koji u njemu izazivaju određene sumnje u pogledu vjere i te sumnje, malo-pomalo, osvoje njegovo srce i odvrate ga od uživanja u ibadetu, a možda se i odmetne od vjere. Ako musliman ne može s nosiocima zablude i onima što šire sumnje kompetentno raspravljati, ne smije se upuštati u raspravu jer to može imati nesagledive posljedice. \n \nResulullahove, sallallahu alejhi ve sellem, riječi: ”Ko se bude čuvao sumnjivih stvari sačuvat će svoju vjeru i čast, a ko upadne u sumnjive stvari upast će u zabranjeno, kao pastir koji čuva svoje stado oko vladareva zabranjena posjeda i skoro da ga upusti \nu njeg. Svaki vladar ima zabranjene posjede, a Allahovi zabranjeni posjedi jesu Njegove zabrane...” jesu primjer jezgrovitog i sadržajnog govora i, usto, dokaz istinitosti Resulullahova poslanstva. Zaista se izlaže velikoj opasnosti onaj ko se približi haramu i smutnjama jer se može dogoditi da mu Allah, džellešanuhu, uskrati Svoju zaštitu i milost i da ga prepusti njemu samom. Ma koliko čovjek bio dobar, učen i bogobojazan vjernik, ne smije se izlagati riziku i ne smije se odveć uzdati u svoje znanje i bogobojaznost. Neka onaj ko se uporno nalazi blizu zabranjenog posigurno zna da se nalazi na ivici ponora s koje se svakog časa može strovaliti u bezdan. Neka od toga odustane navrijeme i popravi se znajući da dobra djela brišu hrđava i imajući na umu da je Gospodar milostiv, pa će oprostiti onom ko se pokaje. \n \nToliko o tome, a udaljenost od svega što rasplamsava čovjekove strasti i budi u njemu poriv za činjenjem zla jest jedan od najvećih razloga da čovjek sačuva čistotu i izbjegne neizbježnu propast. Prema tome, treba se sustezati od gledanja filmova s lascivnim sadržajem, slušanja muzike, čitanja štivā koja bude strasti... Izuzetno je važno i to da čovjek izbjegava društvo koje ga navodi na grijeh, grijeh se mora preventivno spriječiti. Udaljavanje od onog što potiče na grijeh pomaže u tome da čovjek odustane od porokā. Onom ko poduzme taj hrabri korak bit će u početku teško, ali će se s prolaskom vremena naviknuti i bit će mu lakše. Ovo što sam rekao pogotovu se odnosi na zaljubljenost. \n \nVažno je i to da musliman bude udaljen od svega što ga može odvesti u smutnju. Ibnul-Dževzi govoraše: ”Ko se približi smutnji bit će udaljen od spasa, a ko bude prizivao strpljivost bit će prepušten sebi. O jeziku i čulu vida najviše treba voditi brige. Ako se čovjek nije udaljio od svega što ga može odvesti u smutnju, neka čovjeka nipošto ne zavara to što je odlučan u suprotstavljanju prohtjevima; šejtan pomoću zamki ipak navede na slijeđenje prohtjeva. Kao što oprezni, hrabri ratnik može dopasti u ruke neprijatelju, tako i musliman može nasjesti na šejtanovu spletku.” Ibnul-Dževzi zapisao je i ovo: ”Ne znam da od približavanja smutnji postoji veća smutnja. Rijetko se kad čovjek približi smutnji, a da ne upadne u nju: onaj ko stoji na ivici ponora većinom padne u bezdan.” Priliči da se čovjek sustegne od prekomjernog konzumiranja hrane, prekomjernog spavanja i bespotrebnog miješanja s ljudima. Ovo troje najviše potiče na činjenje grijeha, jer donosi čovjeku energiju koju mora negdje potrošiti; ako je ne utroši u ono što je dozvoljeno, neizostavno će je utrošiti u ono što je haram. \n \nPotrebno je također da se dobar musliman i čestita muslimanka sustegnu od neprikladnih telefonskih razgovora sa suprotnim spolom. Dogodi se da djevojka, inače čestita i posve udaljena od svega što ne valja, jer živi u vjerničkoj kući, nasjedne na slatkorječivost nekog momka dok razgovara s njime preko telefona. Ako počini grijeh i osramoti se, njezin će se život pretvoriti u pakao i snosit će goleme posljedice. A dogodi se i to da djevojka pogriješi birajući broj te počne umilno govoriti ako joj se javi muškarac... Evidentno je da muslimanska omladina ne vodi dovoljno brige o ovom jer su mnogi neupućeni u posljedice, ili radoznali, ili žele biti u trendu... Internet je, dakako, opasniji od telefona kad je riječ o zavođenju suprotnog spola i širenju smutnje. \n \nKad je riječ o čovjekovoj sklonosti prema porocima i udovoljavanju strastima, ona je slična zapaljivoj tvari. Ako u blizini takve tvari ne postoji vatra, ne postoji ni opasnost; ako se u njezinoj blizini nalazi vatra, sasvim je izvjesno da će doći do nesreće. Eto, takav je i čovjek: miran je i može kontrolirati svoje postupke ako se ne nalazi u blizini onog što će rasplamsati njegove strasti."
    },
    {
      "S bogastvom dolazi i tuga": "Sufjan es-Sevri rekao je: ”Kad čovjeku bude dato bogatstvo, bude mu rečeno: ’Pripada ti i toliko tuge!’” Ovo je kratka mudrost koju potvrđuje stvarnost. Čemu teže svi ljudi, vjernici i nevjernici, dobri i zli? Teže sreći, nesumnjivo. A većina ljudi smatra da je sreća u bogatstvu, ugledu, popularnosti, sjaju, raskoši, udovoljavanju strastima, uživanju... Ko to ne postigne govori da je nesretan. Je li taj rezon ispravan? Jesu li glumci, bogatī, sportisti, uglednī i političari zbilja sretni? Je li odista sretan onaj narod koji se odaje porocima i nastoji uživati u svemu u čemu se može uživati? \n \nHusejn b. Talal vladao je Jordanom više od četrdeset i pet godina, a došao je na prijesto u šesnaestoj godini. Prije nego što će umrijeti, nakon teške borbe s karcinomom, napisao je knjigu u kojoj je zapisao svoje uspomene i dio onog što je obilježilo njegovu vladavinu. Između ostalog, rekao je: ”Uistinu, držim da je na ovom svijetu gotovo nemoguće biti sretan, bez obzira na to radilo se o vladaru ili o običnom čovjeku. U čemu većina ljudi vidi sreću? U tome da se bavi poslom koji voli i koji je dobro plaćen, uživa u toplini porodice, s vremena na vrijeme putuje, da ima prijatelje, da pomaže ljudima i da oni njemu pomažu... Sve sam to postigao, ali jesam li živio sretno? Ne mislim da jesam... Moj privatni život nije bio sređen. Obaveze oko upravljanja državom odvraćale su me od toga da se posvetim supruzi i djeci onoliko koliko sam to želio, štaviše, često sam morao iznevjeriti njihova očekivanja i razočarati ih čak i u onim osnovnim pravima koja polažu kod mene, kao što je, naprimjer, zajednički objed. Zadržao bi me predstavnik neke države ili pak neki ministar naše zemlje, pa bih, u kasno popodne, zaokupljen obavezama, zatražio da mi se u predsjednički ured donese kakva hrana. I kod kuće bih dugo vremena ostajao u radnoj sobi i obaveze bih završio tek pošto moja porodica, supruga i djeca, čija mi je toplina bila prijeko potrebna, zaspi.” \n \nMnogi ljudi misle da su slavnī fudbaleri, kojima mase aplaudiraju, presretni, a nisu. Čitaoče, da njihov život pomno analiziraš, shvatio bi da su radost i ushićenost, koje oni pokazuju, kratkotrajna sreća iza koje se krije posve nesretan život i mnogi duševni bolovi. Fudbalere iscrpe intenzivni treninzi, putovanja, manjak kondicije, povrede, novinari ih nerijetko opanjkavaju i kaljaju njihov ugled, navijači ih osuđuju ako utakmicu ne odigraju fenomenalno, slabiji od njih zavide im i kuju im spletke... Eto, to su samo neki stresovi kojima su fudbaleri izloženi. Zatim, u kakvom je položaju fudbaler čiji ugled opadne ili onaj koji odustane od karijere, bez obzira na to dogodilo se to njegovom voljom ili ne?! A dok se bavi karijerom, fudbaler nema vremena za porodicu, ona je obično lišena njegove pažnje. Znajmo da ni fudbaleri nisu sretni, makar se ljudima činilo da su oni najsretniji ljudi, a oni se, opet, razlikuju u pogledu toga. \n \nČitaoče, misliš li da su glumci sretni? Navest ću ti, evo, primjer američke glumice Marilyn Monroe, koju su neki smatrali najvećom zvijezdom Hollywooda i govorili da će zasvagda biti popularna. Marilyn Monroe umrla je 􏰉5.8.1962. godine u nerazjašnjenim okolnostima. Kako je ova slavna glumica provela svoj burni život kad se o njoj govorilo i pisalo za vrijeme njena života, a govorilo se i poslije njene smrti! Je li živjela sretno i je li joj slava imalo pomogla? Najbolje je da njoj prepustimo da nam ispriča nešto o sebi. Evo, ovako je govorila o sebi: ”Odrasla sam u nesretnom i tužnom ambijentu. Majka prema meni nije bila dobra ni sažaljiva, a uopće ne znam ko mi je otac. Niko me nije potapšao po ramenu i uzeo u krilo te mi, onako kako se govori djeci, rekao: ’Ti si moja mala ljepotica!’ Službenik je kao ime mog oca u rodni list proizvoljno upisao jednog od ljubavnika moje majke. U životu niko prema meni nije pokazivao milost, nego su me, naprotiv, pokušavali iskoristiti, čak ni oni najbliži rođaci nisu se brinuli o meni...” Treba napomenuti i to da je ova žena imala nekoliko afera; za neke je sama kriva, a neke su joj namještene. Imala je, naime, aferu čak i s tadašnjim predsjednikom Sjedinjenih Američkih Država Johnom Kennedyjem, koji ju je ostavio nakon što je preuzeo vlast, a ona je stupila u vezu s njegovim bratom Robertom. Te veze donijele su ovoj, nekad slavnoj, ženi velike neprijatnosti u životu, štaviše, kaže se da su Kennedyjevi odgovorni za njenu naprasnu smrt. Kako je Marilyn Monroe skončala? Njeno beživotno tijelo nađeno je u kući, a sudski je vještak ustanovio da je riječ o samoubistvu. U New Yorku gdje se u pretincima drže povjerljivi dokumenti i pisma nađeno je njeno oproštajno pismo, na čijoj je koverti pisalo: ”Otvoriti isključivo poslije moje smrti!”, što potvrđuje da je Monroe počinila samoubistvo. Kad je riječ o ovom pismu, vještak je ustanovio da ga je uistinu napisala Monroe, a ono je sadržavalo odgovor djevojci koja je željela postati glumica. Njoj je Monroe uputila sljedeći savjet: \n \n”Djevojko, bježi od slave! Čuvaj se svega i svakog ko ti obećava blistavu budućnost! Ja sam najnesretnija žena na svijetu, znaj to! Iako sam voljela kuću i porodični život, zbog karijere se nisam mogla udati i postati majka. Istinska sreća za ženu leži u porodičnom, čistom i čestitom, životu. Štaviše, to je simbol sreće cijelog čovječanstva...” Svoje je pismo završila sljedećim riječima: ”Ljudi su mi nanijeli nepravdu! Gluma ženu preobrazi u jeftinu i posve beznačajnu robu, ma koliko ona stekla lažne slave. Nijednoj djevojci ne bih preporučila da se bavi glumom. Ona koja ne posluša moj savjet, njen bi završetak mogao biti sličan mom završetku.” \n \nNi bogatstvo ne može čovjeku osigurati sreću na ovom svijetu. U novinama er-Rijad objavljen je članak pod naslovom: ”Najbogatiji čovjek na svijetu želi biti siromašan”, u kojem su iznesene neke informacije o Billu Gatesu. U njemu se, između ostalog, kaže: ”Bill Gates, za koga se kaže da je najbogatiji čovjek na svijetu, rekao je: ’Bogatstvo ne može čovjeku osigurati sreću, naprotiv može po njega imati neželjene posljedice.’ A neki mu ljudi pripisuju izjavu: ’Ja molim Boga da budem siromašan. Ne želim biti najbogatiji čovjek.’ Gates je kazao i to da mu bogatstvo, koje se procjenjuje na nekoliko milijardi dolara, nije donijelo sreću koju je očekivao. ’Nije mi nimalo drago to što sam jedan od najpopularnijih ljudi na svijetu, ja želim biti posve anoniman. Ja sam u velikoj kušnji jer živim potpuno usamljen.’” \n \nČitaoče, sjećaš li se izjave imama Sufjana es-Sevrija, koju smo naveli na početku ovog odjeljka? Šta misliš, je li imam es-Sevri bio u pravu?"
    },
    {
      "Šta je sreća?": "Neko bi, čitajući prethodni odjeljak, mogao razumjeti da musliman treba biti siromašan, neugledan, ponižen i da se treba sustezati od svih užitaka na ovom svijetu. Ne treba biti ni siromašan, ni neugledan, ni ponižen, a ne treba se ni sustezati od svih užitaka u životu na ovom svijetu! Čovjek mora imati imetka, islam je dozvolio da čovjek ulaže i zarađuje, potaknuo je na rad, a osudio lijenost. Islamska vjera ne zabranjuje ljudima da uživaju u onom što je dozvoljeno. Svevišnji Allah rekao je: ”O sinovi Ademovi, lijepo se obucite kad hoćete molitvu obaviti! I jedite i pijte, samo ne pretjerujte. On ne voli one koji pretjeruju. Reci: ’Ko je zabranio Allahove ukrase, koje je On za robove Svoje stvorio, i ukusna jela?’ Reci: ’Ona su za vjernike na ovom svijetu, a na onom svijetu su samo za njih.’ Eto, tako Mi podrobno izlažemo dokaze ljudima koji znaju” (el-A‘raf, 31, 32). Dakle, da bi musliman bio sretan, nije uvjet da se odrekne svih ovozemaljskih ljepota i da ne uživa u onom u čemu je dozvoljeno uživati. No, neće biti sretan ako ostavi vjerske nazore i preda se svojim prohtjevima. Da bi bio sretan, musliman mora biti odan vjeri. U vjeri je, treba znati, izvor sreće. Ako bude privržen vjeri, tad će slava, imetak, ugled i položaj pridonijeti da bude savršeno sretan, i zbog tih počasti ne može mu niko prigovoriti. Sreća je u tom slučaju utemeljena na čvrstoj, nepromjenjivoj, trajnoj osnovi. \n \nAko čovjeka ambicije potiču da se okiti plemenitošću i drugim vrijednostima, njegov će ugled, htio on to ili ne, porasti. I važno je znati da nije dobro za čovjeka da živi u osami i da ničim ne pridonosi umetu. Također, nije negativnost da čovjek, ukoliko zna da je kompetentan, teži vođstvu, ali ne zarad svojih interesa, nego radi koristi islamu, muslimanima i svim ljudima, širenja pravde i dobra, otklanjanja nasilja... Takvom će Allah, džellešanuhu, neizostavno pomoći na ovom svijetu, a na ahiretu smjestit će ga u hlad Arša, kad drugog hlada ne bude. \n \nNadalje, šerijatski tekstovi, ajeti i hadisi, u kojima se čovjek potiče na skromnost i sustezanje od uživanja na dunjaluku, nemaju za cilj da odvrate od svih ovozemaljskih ukrasa i da muslimana preinače u tijelo bez ma kakvih potreba i želja. Tim ajetima i hadisima želi se postići nešto drugo, kao, naprimjer, da se bespomoćnim siromasima pruži utjeha, pa da ne žale za ovozemaljskim čarima koje ih mimoilaze, kao što se želi postići i to da se ukrote oni koji su pohlepni, te da ih pohlepa ne navede na nečasno zarađivanje. Eto na koji način Allah, džellešanuhu, i Poslanik, sallallahu alejhi ve sellem, umanjuju značaj i vrijednost ovog svijeta u očima ljudi i odvraćaju ih od toga da im dunjaluk bude glavna stvar u životu na ovom svijetu. \n \nKad se ljudi odaju užicima i zaokupe svoje srce njima, izgube osjećaje i emocije, zaborave, ili se prave da su zaboravili, u čemu su svrha i vrijednosti kojima trebaju težiti, te je njihov život uvelike sličan nesadržajnom životu stoke. \n \nUkratko, istinska se sreća može postići jedino pomoću bogobojaznosti i odanosti Slavljenom Allahu, a svaka je druga sreća nedostatna ili formalna. Onaj ko je odan dragom Allahu, čestit i neporočan, taj je sretan, živio u dvorcu ili u kolibi, u gradu ili na selu, u zajednici ili sam... Čovjek koji želi postići sreću na ovom svijetu ne treba je tražiti u imetku i ugledu, ni u zlatu i srebru, ni u raskošnim kućama i prelijepim vrtovima, ni u skupocjenim mirisima i užicima, nego je treba tražiti u sebi – izvoru sreće i nesreće. Evo o tome Božijih riječi: ”Tako Mi Sunca i svjetla njegova, i Mjeseca kad ga prati, i dana kad ga vidljivim učini, i noći kad ga zakloni, i neba i Onog Koji ga sazda, i Zemlje i Onog Koji je ravnom učini, i duše i Onog Koji je stvori, pa joj put dobra i put zla shvatljivim učini – uspjet će samo onaj ko je očisti, a bit će izgubljen onaj ko je na stranputicu odvodi!” (eš-Šems, 1-10) \n \nSiromasi, bolesnici i nevoljnici nisu sretni i nasmijani zato što im je ugodno u životu, nego su sretni i nasmijani zato što u sebi nose neizmjernu sreću; bogatima i uglednim velikanima ne otimaju se uzdasi zbog toga što im je život naporan, nego zbog toga što u svojim dušama nose golemu nesreću. \n \nNišta ne može čovjeku donijeti više nemira i nesreće kao udaljenost i otuđenost od dobrog Allaha, Gospodara svih svjetova, a ništa mu ne može donijeti više smiraja i sreće kao odanost Njemu. Neka se zato onaj ko želi biti sretan okrene Allahu, džellešanuhu, svim svojim bićem, pa neka Allaha najviše voli, samo Njega spominje, Njemu se obraća, Njegove se kazne boji, Njegovoj se milosti nada... \n \nEto zašto je šejhul-islam Ibn Tejmijja govorio: ”Neka onaj ko želi postići vječnu sreću uvijek Allahu odano robuje.”"
    },
    {
      "Ne ispričavaj se!": "Čitaoče, srest ćeš one koji navode isprike koje su u većini slučajeva uobrazilja i kojima, malo-pomalo, daju prevelik značaj, i na koncu oni sebe odvrate od djelovanja. Takve im isprike budu kamen spoticanja, imaju za posljedicu negativno mišljenje o okolini, strah od neuspjeha... No, nekad isprike koje čovjek navodi nisu uobrazilja, kao što je, naprimjer, pravdanje manjkom inteligencije ili nezrelošću ili manjkom sreće ili nepovoljnim okolnostima ili neispravnim odgojem koji mu je pružen u djetinjstvu ili iskvarenom sredinom i poročnim društvom ili starošću ili bolešću ili neizdržljivošću... Istina je da ove okolnosti mogu čovjeka unazaditi i umanjiti njegove ambicije, ali ne priliči da uman čovjek sebi to dozvoli: čovjeku je pružena prilika i treba je iskoristiti. Allahovom, džellešanuhu, voljom i dobrotom, a zatim pomoću svoje odlučnosti i stremljenja ka uspjehu čovjek je u mogućnosti da premosti sve ovo što smo naveli. \n \nKad je riječ o poteškoćama i preprekama na koje se nailazi u životu, one su relativne, pa se neodlučnom sitnice čine teškim, dok su u očima ambicioznog krupne stvari – sitnice. Prva kategorija ljudi samo povećava svoju nemoć bježeći od sitnica, a potonja kategorija dobiva na vrijednosti hvatajući se ukoštac s izazovima. Ovozemaljske poteškoće i prepreke mogli bismo uporediti s bijesnim psom: ako ga se prepadneš i bježiš od njega, tjerat će te i lajati; ako ga ignoriraš, ostavit će te na miru. \n \nČitaoče, ako budeš vjerovao da si stvoren zarad sitnih i beznačajnih stvari, u životu nikad nećeš dosegnuti visinu, a ako budeš vjerovao da si stvoren zarad krupnih i grandioznih poduhvata, idući putem koji tome vodi, imat ćeš bezgranične ambicije koje će pred sobom rušiti sve prepreke i obret ćeš se na polju djelovanja... Za ovo ću navesti i praktičnu potvrdu. Kad čovjek pođe na dug put i nošen je odlučnošću i snagom volje, prevalit će dio puta ne umorivši se, za razliku od onog koji pođe na put ali nije odlučan u kretanju: umorit će se na samom početku. To je tako, pa nemoj malaksati i nemoj iznositi isprike. \n \nIstina je da čovjek ne raspolaže umom koji je ravan umu stotine ljudi, ali će, iskoristi li svoje umne sposobnosti, biti pametniji od stotine ljudi koji svoje umne sposobnosti zanemare. \n \nNe trebaš se pravdati ni time da nisi genij i okolnosti nisu povoljne, ta na svijetu moraju postojati i oni koji nisu geniji; uspjeh, dakako, nije ograničen samo na njih. \n \nNi manjkav odgoj koji roditelji pruže djetetu nije opravdanje za prepuštanje stihiji, kao što ni nasljedni činilac nije i ne može biti isprika. To ne može čovjeka odvratiti od toga da poboljša i uljepša svoj život, da se bori i ispravno razmišlja. \n \nNi starost ni manjak tjelesne snage nisu isprika. Od čovjeka koji je star ne traži se, doduše, onoliko koliko se traži od mladića, ali se ipak traži da probudi svoje ambicije i čini onoliko koliko može koristeći se svojim bogatim iskustvom. ”Evo, u osamdesetim godinama imam jaču želju za stjecanjem islamskog znanja nego što sam imao u ranoj mladosti”, govoraše Ebul-Vefa b. Akil, hanbelijski autoritet. \n \nNi bolest ne može biti isprika za sustezanje od djelovanja za dobrobit umeta. Zar mnogi geniji nisu bili bolesnici, pa čak i hendikepirani?!"
    },
    {
      "Kad ljudi nemaju ukusa...": "Izraz ukus sadrži prefinjena značenja te ukazuje na uljudnost i sustezanje od riječi i djela koja druge ljude mogu dovesti u nepriliku. Možda se ovaj izraz ne definira ovako u rječnicima, ali je uvriježen u narodu kao nešto čime se ukazuje na nečiju vrijednost, odnosno pomoću kojeg se neko degradira. ”On ima ukusa”, kaže se za onog koga se hvali, a za onog koga se želi degradirati rekne se: ”On nema ukusa!” \n \nPremda u Kur’ani-kerimu i Poslanikovu, sallallahu alejhi ve sellem, hadisu izraz ukus nije spomenut, Objava obiluje tekstovima koji ukazuju na to da čovjek treba imati istančan ukus, odnosno da se treba sustezati od svega što se tome suprotstavlja. Akoli razmisliš o obilježjima i temeljima islama: namazu, zekatu, hadžu i postu, zaključit ćeš da je tačna konstatacija koju sam iznio. Na poželjnost prefinjenog ukusa ukazuju sljedeće stvari: \n \n- u džamiju na namaz odlazi se čist, pod abdestom, obuče se najljepša odjeća, ide se smireno i dostojanstveno, u namazu čovjek tiho zaziva Gospodara, u džamiji se ne podiže glas, u nju se ne ide nakon konzumiranja luka ili prase ili bilo čega drugog što smeta klanjačima; \n \n- zekat je bolje dati siromahu onda kad niko ne vidi, da se ne ističe njegova nevolja i da se ne uništava njegov ponos; \n \n- hadžski se propisi obavljaju smireno, dostojanstveno i pažljivo, pa hadžije jedni druge ne smiju uznemiravati; \n \n- uz pomoć posta razumije se osjećaj potrebe i poniženja koje donosi siromaštvo, pa čovjek saosjeća s onima koji nemaju dovoljno hrane; hadisi u kojima se kaže da je zadah iz usta postača vredniji kod Plemenitog Allaha od mirisa miska – u tome je svojevrsna utjeha i nadomjestak postaču – uče nas da ne kritiziramo sebe ni druge ljude; \n \n- šerijatski tekstovi koji se bave pravilima lijepog ponašanja i ophođenja prema ljudima, bez obzira na to o kojem se staležu radilo, stavljaju nam do znanja da je postojanje ukusa neophodno; \n \n- šerijatski tekstovi u kojima se govori o zabranama zapravo su dokaz da se čovjek treba sustezati svega onog što uništava ukus ili ga slabi... \n \n- u ratu se ne ubija svako, što nam govori o savršenosti i ljepoti islamske vjere, pa se zahtijeva lijep i korektan odnos prema neprijateljskim izaslanicima, poslatim u cilju pregovora i prekidanja ili umanjivanja ratnih djelovanja – njima se ne smije nanijeti nikakvo zlo niti se smiju na bilo koji način uznemiriti. Nepoštivanje toga dovelo bi do nemogućnosti sporazumnog prekidanja borbe, ako je rat već počeo, odnosno do nemogućnosti izbjegavanja rata. Pravila lijepog ponašanja nalažu da se poštedi i onaj izaslanik koji je došao da objavi rat. Ebu Rafi kao izaslanik donio je Resulullahu, sallallahu alejhi ve sellem, dopis od mekanskih mnogobožaca, ali je zavolio islam pošto je vidio Poslanika. Rekao je: ”Božiji Poslaniče, tako mi Allaha, nikad se neću vratiti u Meku!” ”Vrati se”, predložio mu je Poslanik, sallallahu alejhi ve sellem. ”Ja ne kršim dogovor i ne zadržavam izaslanike. Ako nakon što se vratiš u Meku budeš osjetio ljubav prema islamu, kao što sad osjetiš, dođi ovdje.” Ebu Rafi pripovijedaše: ”Vratio sam se u Meku, a zatim sam otputovao u Medinu i prihvatio islam.” Kad je riječ o ratovanju, islam zabranjuje ubijanje žena, staraca i svećenikā ako ne vojuju protiv muslimanā, i strogo zabranjuje ubijanje djece. O tome govore brojna predanja, a neka ću navesti. Abdullah b. Omer, radijallahu anhu, kazivaše: ”Božiji Poslanik, sallallahu alejhi ve sellem, zabranio je ubijanje žena i djece.” Ibn Abbas, radijallahu anhu, kaže da bi Allahov Poslanik, sallallahu alejhi ve sellem, kad bi htio poslati neku jedinicu na zadatak, rekao: ”Nemojte ubijati svećenike!” A Ebu Bekr, radijallahu anhu, obratio se vojsci koju je vodio Usama rekavši: ”Ne dirajte svećenike koji su se povukli u crkve! Ostavite ih na miru, neka se bave onim čemu su se posvetili!” ”Ne ubijajte djecu, ni starce, ni žene”, rekao je ovaj halifa. Omer, radijallahu anhu, imao je običaj reći vojskovođama: ”Ne ubijajte starce, ni žene, ni djecu! Sustežite se od njihova ubijanja čak i ako se zateknu na bojnom polju ili tamo gdje napadate neprijatelja!” Isti status, kad je o tome riječ, imaju bolesnici, oni koji su hendikepirani, slijepci i maloumne osobe. U predanju se navodi da je Vjerovjesnik, sallallahu alejhi ve sellem, zabranio ubijanje najamnikā. Tu je i odnos prema zarobljenicima koji su vojevali protiv vjere i muslimanā: ni vojnici ni civili ne smiju im učiniti ništa nažao, već njihov slučaj pripada vladaru koji treba raspolagati velikim iskustvom glede dobrobiti islamskog umeta. On će zapovjediti da se prema njima velikodušno postupa i donijet će najispravniju odluku u vezi s njima. Hasan el-Basri i Ata b. Ebu Rebah držali su da je vladaru ostavljeno da bira: hoće li zarobljenike osloboditi ili će zahtijevati otkupninu. Svoj su stav temeljili na Allahovim, džellešanuhu, riječima: ”...a onda ih vežite, i poslije, ili ih velikodušno sužanjstva oslobodite ili otkupninu zahtijevajte, sve dok borba ne prestane. Tako učinite!” (Muhammed, 4) \n \nKnjige tefsira, islamskog prava i pravila lijepog ponašanja obiluju primjerima koji dokazuju da islam od svojih sljedbenika traži istančan i prefinjen ukus, ali, nažalost, primjećujemo da su mnogi muslimani podbacili u pogledu toga; svakodnevno ćeš, čitaoče, čuti da muslimani govore ružne riječi ili čine nepristojna djela. Čovjek će izgovoriti ili učiniti nešto što je u njegovim očima bezazleno, a čime će izazvati smutnju i uništiti simpatije ljudi prema sebi. Otuda je veoma potrebno da razborit čovjek ima ukus kad je riječ o ponašanju i da se susteže od svega što bi se moglo protumačiti kao nepažnja, manjak osjećaja, grubost i tome slično. \n \nPostojanje prefinjenog ukusa pokazatelj je sreće na ovom svijetu. Onaj ko ima ukusa zna se radovati i uživati u životu, samo on pazi na osjećaje drugih ljudi, a ne otežava im i ne rastužuje ih. Čovjek koji ima istančan ukus bira blage, umilne i odgovarajuće riječi kako sagovornika ne bi doveo u nepriliku; također se susteže od svađe i ljutnje. I nije pretjerivanje da čovjek kaže da je onaj ko ima prefinjen ukus sretniji od onog ko je natprosječno inteligentan. \n \nA kad je riječ o uskogrudnom čovjeku kome nedostaje ukusa, ne pitaj o razmjerama nesreće i problemā koji će zahvatiti i njega i društvo u kojem živi, tim više jer on ne pazi na tuđe osjećaje. Kad je takav prisutan na sijelu, ljudi su u neprestanom strahu od njegove osude i od verbalnog napada. Neki čovjek iz plemena Murra dosađivao je Maliku b. Esmi pričajući mu koješta, a bilo je izuzetno sparno, pa je naposlijetku upitao: ”Znaš li koga smo tvog saplemenika ubili u predislamskom dobu?” ”Ne znam”, odgovorio je Malik, ”ali znam koga ste ubili u islamu.” Onaj čovjek začuđeno upita: ”A koga smo to ubili?” ”Mene si ubio danas time što si pričao nesuvisle događaje”, odgovorio mu je Malik. \n \nIbnul-Kajjim zapisao je sljedeće: ”...a ima i omraženih ljudi koji ne znaju suvislo govoriti, pa da od njihova govora imaš koristi, a ne umiju ni slušati, te da se okoriste tvojim govorom; nisu svjesni svoje nesreće i ne daju sebi mjesto koje im pripada. Kad takav progovori, njegove riječi sijevaju kao munje i pogađaju prisutne, a on se dotle divi i raduje onom što govori, misleći da je svojim prisustvom uljepšao skup. Navodi se da je imam eš-Šafi rekao: ’Kad god je pored mene sjeo neučtiv i težak čovjek, osjetio sam ogroman teret na onoj strani na kojoj se on nalazio.’ Jednom, šejhul-islama Ibn Tejmijju, Allah mu se smilovao, posjetio je jedan takav čovjek. Šejhul-islam trpio je neko vrijeme njegovu neučtivost i okrenuo se prema meni te rekao: ’Sjediti u društvu neučtivog čovjeka isto je kao svaki četvrti dan imati groznicu. No, navikne se čovjek na ovo, pa mu bude svejedno.’” Ostalo je da se pripovijeda da je neki čovjek rekao: ”Družio sam se s er-Rebiom b. Husejmom dvadeset godina i nisam čuo da je izgovorio ijednu nesuvislu riječ.” \n \nManjak ukusa ogleda se i u sljedećim situacijama: \n \n- prilikom obavljanja skupnog namaza, koje je veliko obilježje islama, kad neki ljudi dolaze u džamiju, a iz njihovih se usta osjeti neprijatan miris luka, prase, duhana ili se pak ponašaju neučtivo ne želeći primiti ni savjet u vezi s redanjem safova ili se svađaju oko toga hoće li prozor biti otvoren ili zatvoren za vrijeme obavljanja namaza; \n \n- prilikom obavljanja hadžskih obreda kad ljudine posvećuju dovoljno pažnje pravu ostalih hadžija i smetaju im; \n \n- u saobraćaju i ponašanju na javnim mjestima kad neki ljudi krše pravila lijepog ponašanja i uznemiruju građane, pa, naprimjer, pojačaju muziku u autu ili bacaju otpatke po ulici. Nemaju dovoljno ukusa ni oni koji parkiraju auto tako da zauzme dva mjesta, a ne jedno; \n \n- prilikom nazivanja selama, kad se to čini preglasno, jer selam treba nazvati blagim i umilnim glasom, a ne treba galamiti; neučtivo nazvan selam može dovesti do ružnih misli i izazvati mržnju; \n \n- prilikom kupovine kad kupci vrijeđaju vlasnika radnje, odnosno zanatliju; \n \n- prilikom traženja nečeg što čovjeku pripada kad neki ljudi ne biraju odgovarajuće vrijeme za to niti uopće imaju obzira prema onom od koga traže nešto; \n \n- prilikom telefoniranja ili pisanja sms-poruke, ta ne može se istovjetno razgovarati sa svim kategorijama ljudi, odnosno jedna tekstualna poruka ne odgovara svim uzrastima. Kad je o tome riječ, treba paziti na godine, prosvijećenost i karakter onog kome se upućuje poruka. Poznaniku i onom koji će razumjeti tvoje riječi možeš se i ležerno obratiti, za razliku od onog ko te neće razumjeti i onog ko je osjetljiv. Zanemarivanje ovog pravila dovelo je do toga da ljudi jedni o drugima negativno misle, pa i do neprijateljstva; \n \n- pisanje grafita na ulazima u zgrade ili na drugim javnim mjestima, jer to, osim što ruši reputaciju stanovnika tog grada, može navesti i na širenje nemorala; \n \n- prilikom sijela, gdje neki ljudi brbljaju, postavljaju neugodna i neumjesna pitanja, uzdižu se iznad prisutnih, ne slušaju druge dok govore, omalovažavaju ih, žure da završe rečenicu koju su ovi započeli, demantiraju ih, međusobno se sašaptavaju, sjedaju u sredinu sijela ili između onih koji vode razgovor, natjeraju drugog da ustane kako bi oni sjeli... \n \nKamo sreće da se o manjku ukusa govori na predavanjima i hutbama, u školama i sredstvima javnog informiranja..."
    },
    {
      "\"I vi ste prije bili kao oni, pa vam je Allah darovao svoju milost\"": "Upinjao sam se, nastojeći uvjeriti sebe i svoje prijatelje, da se ne treba ljutiti zbog bezazlenih stvari i nenamjernih grešaka učenikā, djece, običnih muslimana i onih koji određene stvari teško razumiju. Govorio sam im da ih zbog toga ne treba pretjerano koriti, što ne znači da ne treba popraviti njihovo ponašanje i ukazati im na propust. Držim da je razborit onaj čovjek koji se umije nositi s greškama spomenutih kategorija ljudi. Čovjek je u djetinjstvu i momačkom dobu činio iste takve greške, one ga podsjećaju na njegovo djetinjstvo i pubertet. Nakon što čovjek stupi u zrelo doba, zna cijeniti one koji su se prema njemu kao djetetu ili adolescentu znali odnositi na ispravan način i umjeli zanemarivati njegove nenamjerne greške, te im praštali i nastojali ih popraviti. Takvi su u njegovim očima uspješni i mudri odgajatelji. \n \nRazmišljajući o Kur’ani-kerimu zaključio sam da on na prelijep i blag način ukazuje na ovo o čemu govorim. ”O vjernici, kad u boj krenete, na Allahovu putu, sve dobro ispitajte i onom ko vam nazove selam ne recite: ’Ti nisi vjernik!’ kako biste se domogli ovozemaljskih dobara, ta u Allaha su mnoge dobiti! I vi ste prije bili kao oni, pa vam je Allah darovao Svoju milost; zato uvijek sve dobro ispitajte. – A Allahu je, zaista, poznato ono što radite” (en-Nisā, 94). Čuveni komentator časnog Kur’ana Muhammed b. Ašur, u tefsiru et-Tahriru ven-tenvir, 5􏰉/168, 169, ovako je protumačio ovaj ajet: ”Allahove riječi: ’I vi ste prije bili kao oni...’ znače: i vi ste prije bili nevjernici pa ste prihvatili islam izgovarajući kelimei-šehadet, pa biste li bili zadovoljni da neko ne povjeruje u vašu tvrdnju da ste muslimani, a jeste?! Ovaj kur’anski ajet sadrži golemu odgojnu smjernicu, a to je da čovjek, kad kažnjava prijestupnika, ima na umu da je nekad bio poput njega... Ove Božije riječi opomena su onima što otežavaju tragaocima za znanjem i postavljaju im teška, zamršena pitanja želeći pronaći njihovu slabu tačku, i opomena su nadređenima koji otežavaju podređenima, i roditeljima da ne kore pretjerano djecu zbog igre i žaljenja na bolove zbog pada i tome slično. Isto tako, ovaj kur’anski ajet naznačuje da u muslimanskom društvu moraju postojati povjerenje i sigurnost, odnosno da se sumnji ne smije dati nimalo prostora, jer je ta vrata, pošto se otvore, veoma teško zatvoriti. Ako se ljudima dā mogućnost, jedni će druge bespravno optuživati i nestat će povjerenja, a može se dogoditi i to da labilni muslimani napuste prakticiranje vjere, tim prije jer se tad ne bi mogla praviti razlika između iskrenih i lažaca. S tim u vezi, treba zapaziti da se Vjerovjesnik, sallallahu alejhi ve sellem, prema dvoličnjacima ophodio isto onako kako se ophodio prema muslimanima. Eto, tako treba biti, a islam je vjera koja se brzo učvrsti u srcu onog ko ga prihvati, makar ga prihvatio snebivajući se i sumnjajući u ispravnost svog postupka. Zato muslimani konvertite prihvataju kao svoju braću, imaju u njih povjerenje i ne čine ništa što bi ih moglo odvratiti od islama. Da utvrdi neophodnost utvrđivanja svega što se događa i svih okolnosti, Allah je, džellešanuhu, u ovom ajetu dvaput naredio da se sve dobro provjeri i završio je ovaj ajet riječima: ’A Allahu je, zaista, poznato ono što radite’, koje sadrže prijetnju i poticaj.”"
    },
    {
      "Sitnice i krupne stvarima": "Ibn Asakir zabilježio je da je eš-Ša‘bi govorio: ”Četiri su arapska velikana: Muavija, Amr b. el-As, el-Mugira b. Šu‘ba i Zijad. Muavija je blag i promišljen, Amr je sposoban riješiti komplicirana pitanja, el-Mugira je posve spreman na iznenađenja, a Zijad se umije nositi i s bezazlenim i s veličanstvenim stvarima.” Isto ovo je, kako to pripovijeda el-Asmei, izjavio i Muavija, radijallahu anhu. Mnogi ljudi nisu svjesni poruke koju nosi izjava da se neko umije podjednako nositi i sa sitnicama i s krupnim, veličanstvenim i važnim stvarima. Postoje ljudi koji nisu u stanju vladati svojim umom, pa njihovu pažnju zaokupi nešto posve bezazleno, i postoje također oni koji, iako se mogu baviti daleko važnijim pitanjima i pojavama, svoje vrijeme i trud troše na nešto sasvim beznačajno. Naprimjer, naći ćeš trgovca koji se bavi sitnicama u koje troši snagu i vrijeme, umjesto da se, u interesu trgovine, bavi krupnim stvarima; bolje bi mu bilo da sitnice prepusti nekom drugom. Upoznat ćeš, možda, i ljude na visoku položaju koji se bave beznačajnim detaljima, pa za krupne događaje nemaju snage ni vremena. S druge strane, imamo ljude koji ne mare za sitnicama pomoću kojih mogu postići još veći uspjeh, postati značajniji i korisniji u društvu. Takvi se pravdaju da, zato što se bave važnim stvarima, nemaju vremena za sitnice, pa ih nećeš vidjeti da razgovaraju s djetetom, niti da uzimaju u obzir zapažanje nepoznatog čovjeka, niti da su skromni prema siromahu... \n \nMudrost nalaže da se čovjek posveti važnijim životnim pitanjima, ali da istodobno ne zanemari pitanja koja su manje važna; ovim potonjim pitanjima neće dati značaj veći nego što ona imaju. Allahov Poslanik, sallallahu alejhi ve sellem, bavio se pitanjima koja su od velike važnosti za umet, kao što su, naprimjer, pozivanje u islam i džihad, borba na Allahovu putu, ali je istovremeno imao vremena i za pitanja koja su manje važna, pa su ga ashabi mogli vidjeti da razgovara s djetetom, da se odazvao pozivu na gozbu, da se šali s muslimanima, obavlja neke kućne poslove... Božiji je Poslanik svakom i svemu davao pravo koje zaslužuje, nije u tome pretjerivao ni podbacivao, a nije bio ni usiljen. \n \nKad je riječ o umijeću bavljenja sitnicama i krupnim stvarima, divan je primjer pokazao šejh Ibn Baz, čime je pridobio srce običnog svijeta. Premda se bavio veoma važnim poslovima za umet, kao što su, naprimjer, pisanje dopisa odgovornim ljudima u zemlji, upućivanje savjeta predstavnicima drugih muslimanskih država, primanje izaslanika, držanje predavanja, izdavanje pravnih decizija, održavanje sastanaka u raznim institucijama, šejh Ibn Baz imao je vremena i za pitanja koja imaju daleko manju važnost, nije ih zanemarivao pravdajući se zaokupljenošću važnijim stvarima. Šejh Ibn Baz imao bi vremena poslušati jadikovku neke žene, primiti u posjetu siromaha, odgovoriti na telefonski poziv, našaliti se sa svojim vozačem ili radnikom, upitati ljude za zdravlje i zdravlje njihovih najbližih, pohvaliti kuhara zbog ukusne hrane, poigrati se s djecom, obavljati svoje dužnosti kao domaćina kuće i tako redom. Jednom riječju, šejh Ibn Baz svim je ljudima davao mjesto koje zaslužuju. Takvo ponašanje uistinu je Allahova dobrota koju daje kome hoće."
    },
    {
      "Nemoj se predati!": "Čitaoče, u životu ćeš doživjeti teške trenutke i prolazit ćeš kroz periode slabosti, pa će ti se učiniti da nemaš snage za borbu, strpljenje i djelovanje – nipošto nemoj posustati i nemoj se predati, život čini napredovanje i nazadovanje. \n \nKatkad ćeš osjetiti da ti nedostaje samopouzdanja i da nisi kompetentan za određeni posao – ne predaj se tom osjećaju, znajući da se nije osramotio onaj ko je poduzeo sve potrebne korake, a nije uspio. Imaj na umu da je čovjek poražen tek onda kad prihvati poraz i odustane od pokušaja! Zato se trudi i nastavi pokušavati, ostvarit ćeš, Allahovom voljom, svoj cilj. \n \nMožda ćeš osjetiti i samodopadljivost te pomisliti da si genij svog vremena kome nije potreban ni savjetnik ni pomagač – nemoj se povesti za tim osjećajem i nemoj se pouzdati u inteligenciju i sposobnosti koje ti je Gospodar dao, nego razmišljaj o svojim nedostacima, da bi postigao ravnotežu i o sebi imao pozitivno, ispravno mišljenje. \n \nPostoji mogućnost da te problemi i brige obaspu sa svih strana, toliko da pomisliš da ćeš do kraja života biti nevoljnik i da nećeš dočekati sretan dan – nemoj se predati, ne misli da je to posljednji udarac i da poslije nevolje neće doći olakšica. \n \nMožda ćeš se upinjati da nikom ne učiniš ništa nažao, ali se od poskliznuća i nenamjerne greške nećeš moći sačuvati – ne misli da je u tome manjkavost te da se ne trebaš truditi da budeš bolji. Postoji li onaj ko nikad nije pogriješio?! Postoji li savršen čovjek?! \n \nMože se dogoditi da počiniš grijeh za koji si se pokajao, pa bi ti šejtan došaptavao da si odista hrđav čovjek i da ćeš na ahiretu biti nesretan – ne predaj se i ne slušaj to šejtanovo došaptavanje! Znaj da su svi ljudi grešnici i da su najbolji oni koji se kaju za grijehe. I ovaj će ti ajet: ”Oni koji se Allaha boje, čim ih sablazan šejtanska dodirne, sjete se – i odjednom dođu sebi...” (el-A‘raf, 201) pomoći da odagnaš očaj."
    },
    {
      "Obraćaš li pažnju na ono što svijet o tebi govori?": "Nemoguće je udovoljiti svim ljudima, pogotovu ako se čovjek bavi nečim što je značajno. Ibn Hazm zapisao je: ”Lud je onaj čovjek koji misli da će biti pošteđen napada i prigovora ljudi.” \n \nTreba li obraćati pažnju na prigovore svijeta i kako se odrediti prema onima koji prigovaraju? O ovom je potrebno nešto više kazati jer ne postoji generalno pravilo u vezi s tim. Ponekad je obraćanje pažnje na ono što ljudi govore vid slabosti i nemoći, i to može imati za posljedicu da čovjek ostavi važna djela kojima se bavi. Dogodi se da čovjek odustane od poduhvata zato što mu je neko uputio zlonamjernu kritiku, ili ga je neko ismijao u novinama, ili mu je neko rekao da se bavi onim što je odveć trivijalno... A katkad je obraćanje pažnje na ono što ljudi govore pokazatelj čvrstine, uvjerenja, ispravnog rezona, nepristranosti, kao, naprimjer, da se čovjek bavi nečim pa mu se uputi umjesna kritika, i on ispravi grešku. \n \nOnaj ko se bavi nedoličnim stvarima, ne susteže se od činjenja onog što će u narodu pobuditi sumnju, javno čini nevaljala djela i čini nepravdu drugima, a, usto, ne obraća pažnju na prigovore i ogovaranje naroda, može sebe dovesti u vrlo težak položaj i nastaviti činiti ono što ne valja, te može biti proglašen i maloumnikom. Ibn Atijja zapisao je u svom tefsiru sljedeće predanje: ”Neko je upitao mudrog Lukmana: ’Ko je najgori čovjek?’ ’Onaj kome je svejedno hoće li ga ljudi zateći da čini dobro ili loše djelo’, odgovorio je on.” \n \nUman je i pronicljiv onaj ko se svojski trudi obavljajući svoj posao, teži ispravnosti i nikom ne čini ništa nažao, a zatim ga ljudi ogovaraju, napadaju i upućuju mu neosnovne kritike, pa on na to ne obraća pažnju i ne odustaje od poduhvata kojim je Svevišnji Allah zadovoljan. On tako postupa, jer zna da ga ljudi pomoću verbalnih napada ne mogu omesti u onom što radi i jer zna da je neutemeljen prigovor zapravo indirektno priznanje vrijednosti i napretka. On je širokogrudan, ambiciozan i vodi računa o posljedicama. Na ovakve i slične situacije odnose se mudri savjeti prvih muslimana i kasnijih učenjaka, u kojima se kaže da se čovjek ne treba baviti onim što narod o njemu govori. Vrijedna je pažnje i sljedeća Ibn Hazmova izjava: ”Uman je i neopterećen onaj čovjek koji se ne obazire na ono što narod o njemu govori, a vodi računa o Allahovom zadovoljstvu. Štaviše, čovjek bez ove dvije stvari ne može umno napredovati i ne može postići udobnost na ovom svijetu.” \nPa ipak, zanemarivanje onog što ljudi misle i govore o čovjeku ne znači da se ljudima treba protiviti i da se prema njima treba neprijateljski, grubo, postaviti. Mudrost, kako smo to već saznali, nalaže da se čovjek prema ljudima odnosi na lijep način, s kurtoazijom, te da zna u kakvom su oni položaju i da im, prema tome, dā mjesto koje zaslužuju."
    },
    {
      "Kako se osjećaju oni kojima je oduzet položaj?": "Upoznao sam neke ljude koji su bili na visoku položaju, i zato nisu imali vremena čak ni za kratak razgovor, a kamoli za sijelo. Možda im se zbog toga ne treba prigovoriti jer priroda njihova posla tako nalaže. Ali, pošto su smijenjeni ili su otišli u penziju, postali su nemirni, nervozni, uskogrudni, namršteni, besposleni, zabrinuti, nisu mogli spavati, uvijek su nekom prigovarali... To može dovesti i do kakve bolesti, pa bi iskušenje kudikamo bilo veće. Oduzimanje položaja i opadanje popularnosti na ambiciozna čovjeka i onog ko vodi računa o posljedicama ostavljaju golem trag. Čovjek treba znati da mudrost nalaže navikavanje na umjerenost i prihvatanje iskušenjā, kao i to da se vrijeme mijenja, pa je čas u koristi čovjeka, a čas protiv njega. Ukoliko čovjek žali za izgubljenim položajem, neka se sjeti da nikad ne bi ni bio na tom položaju da mu ga njegov prethodnik nije ustupio, to jest da se prilike ne mijenjaju. A ne treba osjećati ni usamljenost nakon što se prestane baviti poslom koji mu je donio ugled u društvu, već treba potražiti kakvo novo zanimanje, treba čitati, pisati memoare, baviti se odgovarajućim sportom, ne bi li u tome osjetio sreću i zadovoljstvo; a bavljenje sportom vratit će mu vitalnost. K tome, neka se druži s čestitim ljudima koje će posjećivati i koji će njega posjećivati. \n \nKad je o tome riječ, najbolje je da čovjek ispuni vrijeme ibadetom, koji će mu donijeti sreću na oba svijeta. Neka mnogo zikri, obavlja dobrovoljni namaz, udjeljuje milostinju, posjećuje rodbinu, putuje u Meku radi obredā, čini dobra djela koja je u stanju činiti... Činjenje ibadeta osigurat će čovjeku ponos, bogatstvo duše i vođstvo, pa makar nemao nikakav položaj, ni imetak, ni pomagače. To je tako, jer čovjek u Gospodaru može naći nadomjestak za sve, a Njegovu blizinu ništa ne može zamijeniti. \n \nAko se čovjek, dok je na položaju, svestrano, zdušno i iskreno zalaže da posao obavlja savjesno i besprijekorno, a zatim izgubi ili napusti položaj, neka zna da će se dobro koje je učinio neprestano povećavati i da će za njega imati nagradu na oba svijeta. Ako se pak drukčije ponaša, pa položaj koristi u lične interese i ostvaruje lične koristi, ne vodeći računa o dobrobiti zajednice, neka kori samog sebe ako ga ljudi odbace. I pored toga, Allahova je milost golema, i onaj ko je podbacio može popraviti svoju grešku iskreno se kajući i ispravljajući ono što nije dobro uradio, ako je to u stanju; ako nije, ne treba gubiti nadu u Božiju milost. \n \nZatim, uputno je imati na umu i činjenicu da položaj može negativno utjecati na ponašanje i preobraziti čovjeka u malodušna i nestrpljiva. Jahja b. el-Hakem govoraše: ”Kad je preuzeo vlast, el-Hadžadž je bio najmoralniji i najbolji Arap, najljepše se ponašao. Vladao je dugi niz godina i, pošto mu niko nije smio protivrječiti, izopačio se i umro kao drznik od koga se niko nije ružnije ponašao.”"
    },
    {
      "Mudri savjeti III": "1. Sljedeća dova: ”Bože, učini da budem najbogatiji čovjek jer sam Tvoj rob, a učini da prema Tebi budem najponizniji!” u muslimanu budi veliki ponos. \n \n2. ”Allahu, molim Ti se za uputu i bogobojaznost, čestitost i bogatstvo” poslanička je dova koja je objedinila ljudske vrijednosti i ovozemaljska dobra. \n \n3. O, kako je lijepo da čovjek bude poput vode, pomoću koje se gasi požar! O, kako je ružno da čovjek bude poput benzina, kojim se vatra rasplamsava! \n \n4. Znaj da tvoj prijekor nema nikakve težine ako ga izričeš i za najmanje sitnice! \n \n5. Onaj ko izgradi autoritet na osnovi drugih ljudi, takav je sličan čovjeku koji stoji na rubu provalije i samo što se nije strovalio u ambis. \n \n6. Ako se nimalo ne potrudiš i ne napregneš, možeš li dostići stupanj dobročinitelja, onog koji se susteže od činjenja zla i podnosi uvrede?! \n \n7. Svaki čovjek ima svoja mjerila koja su većinom proizvoljna i kojima često nije dosljedan, pa zašto bi onda nečiji sud o nekom morao biti mjerodavan? \n \n8. Reći ćeš mi da tog i tog čovjeka ne cijeniš i ne poštuješ jer je o njemu neko rekao nešto negativno, premda obezvrijeđenog poznaješ bolje od onog koji ga je obezvrijedio. Zbog čega zanemaruješ ispravno prosuđivanje? \n \n9. Imaj na umu da će te onaj ko te ignorira i odbacuje bezrazložno, prihvatiti bez valjanog razloga! \n \n10. Nije uspjeh u tome da se lijepo osjećaš u nečijem društvu, uspjeh je u tome da se svako lijepo osjeća u tvom društvu. \n \n11. Svaki čovjek ima poseban mentalni sklop i svaki čovjek drži do sebe, pa nemoj podbaciti ni u čijim pravima i nemoj povrijediti ničiji ponos. \n \n12. Ukus se može iskazati, ali se o ukusu ne može raspravljati. \n \n13. Čovječe, nemoj se isuviše brinuti o onom što se neizostavno mora dogoditi! \n \n14. U vezi s prijateljima, najljepše je očekivati druženje s njima i imati o njima lijepe uspomene. \n \n15. Lijepo se osjećamo s onima s kojima se povremeno družimo, a koji nas zatim napuštaju. Zašto se lijepo ne osjećamo zbog činjenice da nas Gospodar nikad ne napušta?! \n \n16. Intenzitet nekog iskušenja i njegove posljedice zavise upravo od onoga koga je ono pogodilo. Ako čovjek izgubi snagu uslijed iskušenja i sasvim se preda, ono će poremetiti njegovu ravnotežu i slomit će ga, a ako se protiv kušnje bori, ona će nestati ili će pak oslabjeti. \n \n17. Nemoj se nerazumno ponašati prema onima koji su ti podređeni niti prema onima kojima si u nečemu uzor, nego trpeljivo podnosi neprijatnosti, pa će i oni biti strpljivi i razumni! \n \n18. Znaj da te iskreno voli neznalica koji te odveć oštro ukori kad ružno postupiš prema njemu \n \n19. Odloži grđenje ili kažnjavanje onog za koga znaš da ti je učinio nažao, odnosno onog za koga si čuo da ti je učinio nažao – posljedice će biti prelijepe. \n \n20. Nažalost, među ljudima ima i onih prema kojima se moraš službeno odnositi. \n \n21. Uvijek budi spreman da se odbraniš od maloumnikā, jer nikad ne možeš sa sigurnošću reći da te oni neće napasti! \n \n22. Ne boj se da istina neće pobijediti i nastoj biti jedan od njezinih nosilaca! \n \n23. Jesi li se ukrcao na lađu spasa koja plovi sigurno ka odredištu? \n \n24. Istina je jasna iako je ponekad teška, a donosi korist i ima lijepe posljedice. Neistina je ponekad lijepa, ali donosi strašne i kobne posljedice. Poenta je u povoljnom ishodu. \n \n25. Ako neku stvar ne možeš analizirati pomoću razuma, analiziraj je pomoću emocija. \n \n26. Nikad nemoj vršiti usporedbu između čovjeka s kojim se često družiš i s onim koga rijetko sretneš! Možda bi za potonjeg, da s njime provodiš više vremena, rekao da je ipak gori od onog s kojim se često družiš. \n \n27. Ono što je moguće možda postane nemoguće ukoliko to odlažeš, a ono što ti se čini nemogućim može postati moguće ako k tome požuriš. \n \n28. Neki ljudi žele pomoći ne znajući da su i sami bespomoćni, pa se ta njihova nemoć ubrzo manifestira i na tvojim postupcima. \n \n29. Iskušenja će pokazati ko su tvoji pravi prijatelji. \n \n30. Korisna je svaka knjiga koja te približi Stvoritelju, osnaži tvoje ambicije, iz koje naučiš nove stvari i stekneš mudrost i koja te potakne da budeš pravedan i sažaljiv. \n \n31. Možda će dugo vremena proteći dok se čovjeku ukaže prilika koju je strpljivo čekao, a možda će strpljenje izgubiti u jednom času i sve upropastiti. \n \n32. Dijametralna je razlika između žurbe uz koju se posao precizno i besprijekorno obavi, i žurbe uslijed koje nastaju previdi i pogreške. Prva se vrsta žurbe ubraja u vrline, a druga u podbacivanje i manjkavost. \n \n33. Biti otvoren ne znači biti drzak, a biti blag ne znači biti licemjeran."
    },
    {
      "Duša je poput vodeničnog kamena": "Čovjek što se brinuo o domaćinstvu šejha Ibn Baza ispričao mi je da je šejh morao poći u bolnicu radi nekih pretraga, pa je zadržan. Rekao mi je da je njemu šejh Ibn Baz u vezi s tim kazivao: ”Prvog jutra u bolnici osjetio sam dosadu poslije sabah-namaza, pa sam počeo ponavljati Kur’ani-kerim, hadise, stihove iz gramatike i tako dalje, a pošto mi je telefonirao službenik iz Uprave za vjerska pitanja, rekao sam mu: ’Želim odgovoriti na pitanja koja su vam stigla.’ ’A mi želimo da se odmoriš, šejhu’, rekao je on. Tad sam rekao: ’Odmor je u poslu! Čovjek ne treba biti besposlen! Ako je besposlen, šejtan će mu donositi ružne namisli. Bolje je da se zaokupi onim što je korisno, prije nego što ga duša zaokupi onim što je štetno.’” \n \nU ovome je pokazatelj da čovjek ne treba prekidati kontinuitet svog djelovanja i upozorenje da besposlenost na čovjeka, ma koliko bio pobožan i učen, može negativno utjecati. Eto zašto šejh Ibn Baz, slavni, bogobojazni i pobožni učenjak, nije pristao na besposlenost. Znajući da je čovjek podložan slabostima i šejtanovom došaptavanju, šejh Ibn Baz nije oklijevao, te se zaokupio korisnim i dobrim stvarima. \n \nToliko o tome, a Ibnul-Kajjim zapisao je: ”Duša je poput žrvnja u kojem se neprestano nešto melje: ako se u njega ubaci žito, samljet će ga; ako se ubace sitni kamenčići, samljet će ih. Eto, misli kojima se čovjek bavi imaju status žita, a naposlijetku se pokaže čime se ko bavio, te svakom bude dato ono što je zaslužio.”"
    },
    {
      "Suština ibadeta": "Svaki će ibadet koji čovjek obavi ispravno, odano, skrušeno i pribrano ostaviti trag na čovjekovoj duši. Ibadet koji ne ostavi traga na čovjekove postupke i ponašanje sličan je truplu. Evidentno je da mnogi današnji muslimani ne posvećuju dovoljno pažnje suštini ibadeta – ovdje ne govorim o onima što izostavljaju vjerske obaveze, i ne razmatramo posljedice toga, već govorimo o onima što pretiču druge ljude u dobrovoljnom namazu, pomaganju siromašnih, dobrovoljnom postu, obavljanju umre i hadža, ali ne posvećuju dovoljno pažnje suštini ibadeta, ne nastoje postići da ibadeti djeluju na njihovo srce i ne nadaju se mnogo nagradi na ahiretu, i ibadet formalno obavljaju.  \n \nOnaj ko želi postići sreću na ovom i na budućem svijetu ibadete treba obavljati pribrano, misleći na dragog Allaha i znajući da ga On vidi. Eto, tako treba robovati Uzvišenom Allahu, i za samo tako obavljen ibadet Allah će, džellešanuhu, dati mnogostruku nagradu na Sudnjem danu. \n \nKad je riječ o doživljavanju ibadeta, jako je korisno da čovjek ima na umu vrijednost ibadeta koji obavlja, da zna da Allah voli ibadet i pobožne ljude, da je radi pobožnosti slao poslanike i objavljivao knjige i da On prezire one koji se ohole i ne robuju Gospodaru... Ibadet nije propisan da bi se ljudi kažnjavali i dovodili u neprilike. \n \nČovjek pomoću ibadeta čisti dušu i uzdiže se na najviše stepene koji se mogu dostići na ovom svijetu. \n \nIbadet je čovjeku potrebniji time što je on, čovjek, slabašan i ovisi o Allahu, kao što su mu potrebni hrana i piće, pa štaviše, ibadet je potrebniji. Šejhul-islam Ibn Tejmijja govoraše da su ”srce i duša kudikamo važniji od tijela i da se smiraj može postići samo u iskrenom obraćanju Gospodaru svjetova. Ukoliko čovjek u užicima i postigne sreću, ona nije trajnog karaktera, a može se dogoditi i to da uopće istinski ne uživa u tome. Kad je riječ o uživanju u ibadetu, to je neprekidna, istinska radost i savršenstvo. Neka onaj ko želi postići vječnu sreću uvijek Allahu odano robuje. Eto zbog čega su pobožni ljudi uvijek najsretniji i najširokogrudniji”. \n \nIbadet pomaže muslimanu da čini mnoga dobra djela i da se susteže od nevaljalih, lakše podnosi teške udarce sudbine i neprijatnosti... \n \nPomoću ibadeta čovjek se oslobađa od robovanja ljudima, straha od njih, ovisnosti o njima, nade u njih, pa živi ponosno i ne poginje glavu. \n \nIbadet je najveći uzrok da čovjek stekne Allahovo zadovoljstvo, zasluži džennet i bude udaljen od paklene vatre. Onaj ko ima sve ovo na umu uživat će u ibadetu i obavljat će ga iskreno."
    },
    {
      "Zašto treba odrżati obećanje?": "Prelijepo je da čovjek što prije izvrši ono što obeća, odnosno da se izvini ako obećanje ne može ili ne želi izvršiti. Hrđavo postupaju oni koji daju pusta obećanja i koji, želeći se izvući iz neprilike, ne odustaju od davanja drugih, također pustih, obećanja. U tom slučaju onaj kome je nešto obećano ima dvostruku štetu: niti je udovoljeno njegovoj potrebi, niti je upoznat sa stvarnim stanjem stvari. El-Musenna b. Harisa eš-Šejbani govoraše: ”Draže bi mi bilo umrijeti od žeđi nego prekršiti obećanje.” \n \nPostoji i kategorija koja je u nešto boljem položaju od ove, a to su oni koji obećanje mogu izvršiti odmah i bez imalo napora, te udovoljiti potrebi druge strane, ali su iskušani, pa uživaju u tome da ih se moli i da im se nekoliko puta obraća u vezi s jednom stvari. To umanjuje vrijednost dobročinstva, ima za posljedicu poniženje i dodije onom koji traži. Ibn Abbas, radijallahu anhu, imao je običaj kazati: ”Besprijekoran je onaj dobročinitelj koji dobročinstvo učini odmah čim mu se pruži prilika, umanji značaj svog plemenitog podviga i ne priča o njemu. Takvo je dobročinstvo najljepše, najveće i najpotpunije.”"
    },
    {
      "Oslobodi se brige": "Mnogo je kur’anskih ajeta koji sadrže uputstvo kako se čovjek može osloboditi od brige i postići sreću na ovom svijetu. Allah, džellešanuhu, rekao je: ”Mi dobro znamo da ti je teško u duši zbog onog što oni govore, zato slavi Gospodara svog i hvali Ga, i molitvu obavljaj, i sve dok si živ, Gospodaru se svom klanjaj!” (el-Hidžr, 97-99). Vjerovjesnik, sallallahu alejhi ve sellem, osjetio je tjeskobu zbog toga što su ga njegovi sunarodnici, Mekanci, iako svjesni njegove iskrenosti i dokazā poslanstva, proglašavali lašcem. Zato što je znao kakva ih strašna kazna čeka ako umru kao mnogobošci, bilo mu je žao. Svevišnji Allah ukazao je Vjerovjesniku, sallallahu alejhi ve sellem, na djela pomoću kojih će ublažiti tugu i osloboditi se brige: naredio mu je da Ga slavi (riječi subhanallah poseban su zikr u ovom kontekstu), zatim mu je naredio obavljanje namaza (namaz je općenit pojam), a potom mu je naredio da se zaokupi ibadetom u punom značenju te riječi (ibadet je ovdje izraz koji se proteže na zikr i namaz). O, kako se u ovom ajetu nalaze velike upute kad bismo samo o ovim ajetima razmišljali i primijenili ih!"
    },
    {
      "\"Gospodaru naš, učini veće rastojanje prilikom putovanja naših\"": "Allah, džellešanuhu, objavio je: ”Stanovnici Sabe imali su dokaz u mjestu u kojem su živjeli: vrtove zdesna i slijeva. ’Jedite hranu Gospodara svog i budite Mu zahvalni; kakav divan kraj i Gospodar Koji mnogo prašta!’ Ali oni su nezahvalni postali, pa smo na njih poplavu pustili, popuštanjem brana nastalu, i zamijenili im njihove vrtove drugim vrtovima s plodovima gorkim i tamariskom i neznatnim lotosom divljim. Kaznili smo ih tako zato što su bili nezahvalni, a kažnjavamo li Mi ikog drugog do nevjernika, nezahvalnika!? A između njih i gradova koje smo blagoslovili izgradili smo bili naselja povezana i odredili im potrebnu udaljenost. ’Putujte kroz njih i po noći i po danu, sigurni!’ Ali oni rekoše: ’Gospodaru naš, učini veće rastojanje prilikom putovanja naših!’, i ogriješiše se prema sebi, i Mi učinismo da se o njima samo priča, a njih kud koje raselismo. To su, zaista, pouke za svakog strpljivog i zahvalnog.” (Sebe, 15-19) \n \nNeki komentatori časnog Kur’ana kažu da je čak svaki stanovnik Sabe imao po jedan vrt zdesna i slijeva svoje kuće, koji su pravili hlad i zaklanjali od sunčeve vreline. Kaže se: ”U Sabi je bilo toliko voća da bi čovjek mogao napuniti košaru ako bi je stavio na glavu i prošao ispod stabala.” Usto, dobri Allah ukazao je stanovnicima Sabe blagodat i u tome što im je olakšao putovanje zemljama, pa su se na svojim trgovačkim putovanjima u Šam, putujući kroz Tihamu i Hidžaz, odmarali u mnogim selima i gradovima; nisu zato nosili mnogo poputnine. Putovali bi noću i ujutro bi stizali u neko selo ili neki grad, gdje bi se odmorili i nastavili dalje. I pored sigurnosti koju osjećahu putujući, nisu bili zahvalni Uzvišenom Allahu, nego su molili: ”Gospodaru naš, učini veće rastojanje prilikom putovanja naših!” Tražili su od Silnog Allaha da sela i gradovi u kojima se odmarahu nestanu, da bi putovali pustim predjelima i nosili poputninu. \n \nEto, tako su zbog manjka ukusa bili nezahvalni Gospodaru svjetova na blagodatima i nisu znali kako da se služe onim što im je Allah dao, a posljedica je bila: ”...i Mi učinismo da se o njima samo priča, a njih kud koje raselismo. To su, zaista, pouke za svakog strpljivog i zahvalnog.” (Sebe, 19) \n \nKazivanje o stanovnicima Sabe naveo sam zbog toga što neki muslimani, koji su nekad živjeli teškim životom i, zbog otežanosti putovanja, bili vezani za jedno mjesto, a kojima je Znalac svih tajni kasnije dao bogatstvo, udobnost i luksuzna prijevozna sredstva – žale za prošlim vremenima i kao da žele da se ona vrate. Lijepo je da se čovjek sjeti teških vremena, to će ga potaknuti na veću zahvalnost Gospodaru, ali je evidentno da se neki ljudi sjećaju prošlosti s dozom nezahvalnosti. Štaviše, neki govore: ”Napredak nas je učinio nemarnim i otuđio nas jedne od drugih. Kamo sreće da se vrate stara dobra vremena kako bismo opet bili bliski i jedinstveni!” A neki se osile uslijed uživanja u blagodatima lagodnog života, i žele da se vrati prošlost. Bez dvojbe, to je neznanje i poistovjećivanje sa stanovnicima Sabe. Ta, zar oni koji tako govore žele opet biti gladni i žedni, siromašni i potrebiti, kao što nekad bijahu? Zar Božije blagodati, kao, naprimjer, olakšano putovanje, postojanje električne energije, prostranih stanova i kuća, bolnica i apoteka, sredstava javnog informiranja, nemaju za posljedicu lagodan, smiren i siguran život u kojem se čovjek može posvetiti ibadetu i težiti ahiretu? Kad je u iskušenju i nelagodi, čovjek se treba strpiti, i to je ibadet koji se tad čini; kad je u izobilju i udobnosti, treba se zahvaljivati Allahu, a to je ibadet koji se tad čini. Upravo su zato ajeti sure Sebe, koje smo naveli, završeni ajetom: ”To su, zaista, pouke za svakog strpljivog i zahvalnog”, u čemu je začudna poruka da se vjernik mora okititi strpljivošću prilikom iskušenja i zahvalnošću na blagodatima. Onaj koji je strpljiv zna da je podnošenje poteškoća bolje od nerazumnog ponašanja, pa pristaje na trpljenje, a u tome je za njega manja šteta od nerazumnog ponašanja, koje ga može odvesti u veće neprilike i izazvati kod njega zanemarivanje posljedica. A onaj ko je zahvalan ne poriče Božije dobročinstvo i ne prelazi granice, utoliko što bi zbog toga mogao biti kažnjen, kao što su kažnjeni stanovnici Sabe."
    },
    {
      "Riječ-dvije o iskrenosti u činjenju djelima": "Iskrenost je značajna i na nju se mora obratiti posebna pažnja jer je, pored slijeđenja Poslanika milosti, sallallahu alejhi ve sellem, preduvjet da dobro djelo bude primljeno. Ovom prilikom neću govoriti o detaljima i dokazima u vezi s iskrenošću, nego ću govoriti o poteškoći postizanja iskrenosti koja je prisutna kod mnogih dobročinitelja, čestitih ljudi i tragaocā za šerijatskim znanjem. Čovjekova duša u većini slučajeva žudi za počastima i popularnosti, položajem i nadmetanjem, uzdizanjem i pohvalama, kao i za nekim drugim interesima koje čovjek može imati na umu, a koji su posve protivni iskrenosti. I ne bi bilo čudno da to odvrati dobročinitelja i tragaoca za znanjem, jer se boje poskliznuća i posljedica za neiskrenost u svojim postupcima. Može li pristati na to da odustane od udjeljivanja imetka, kad je riječ o bogatom čovjeku, odnosno da napusti traganje za znanjem, kad je riječ o onom ko se zaputio tim putem, odnosno da se prestane baviti onim od čega imaju koristi drugi muslimani? Ne, musliman na to ne smije pristati. Onom ko dopadne u taj položaj treba reći: ”I drugim ljudima šejtan donosi takve misli, nisi jedini, upinji se da budeš iskren, moli Allaha da ti oprosti ako si nekad posrnuo, i znaj da Gospodar od čovjeka ne traži ono što on nije u stanju učiniti. Drugim riječima, kao što se upinješ da obavljaš namaz, sustežeš se od porokā i svega što ne valja, upinji se u borbi protiv neiskrenosti, pokazivanja pred svijetom... Ili, kao što moliš Milostivog Allaha da ti oprosti grijehe i propuste, moli Ga da ti oprosti ako podbaciš u iskrenosti.” \n \nBorba protiv šejtana može biti teška u početku, ali se nadati da će ona s vremenom postati lakša. Na koncu, imajmo na umu Allahove riječi: ”One koji se budu zbog Nas borili, Mi ćemo, sigurno, putevima koji Nama vode uputiti...” (el-Ankebūt, 69)"
    },
    {
      "Iz recenzije": "U ime Allaha, Milostivog, Samilosnog! \n \nNeka je hvala Allahu, Gospodaru svjetova. Neka su mir i spas odabraniku i miljeniku Muhammedu, sallallahu alejhi ve sellem, njegovoj časnoj porodici, ashabima i svima onima koji ih slijede u dobru do Sudnjeg dana. \n \nSvaki, iole trezven vjernik, vrlo dobro zna da su mu Allahova knjiga i sunnet Allahova Poslanika, sallallahu alejhi ve sellem, najbolji drugovi, najmudriji savjetnici i najvjerniji životni saputnici. Zar je moguće da bude drukčije kad su i jedno i drugo Božija objava, a ko više od Allaha, Gospodara nebesa i Zemlje, poznaje, voli i pazi Svoje robove? U beskrajnim prostranstvima Allahove vječne riječi i riječima Njegovog Miljenika kriju se lijek za bolesnog, utjeha za unesrećenog, snaga i nadahnuće za slabog i posrnulog... Međutim, ponekad, zbog neupućenosti i neznanja, ali i (polu)sljepila naših duša i srca uzrokovanog prvenstveno grijesima i hrđavim postupcima, nismo uvijek u stanju prepoznati sve te blagodati i njima se praktično okoristiti. Ali, Svevišnji Allah, iz Svoje neizmjerne milosti i dobrote, odredio je da će postojati ljudi koji će islamskom umetu do Sudnjeg dana, precizno i jasno, ukazivati na te blagodati i pokazivati im kako i na koji način u njima uživati. Ta mala ali odabrana skupina ljudi koja će, Allahovom voljom, u umetu egzistirati do Smaka svijeta, jesu upravo islamski učenjaci, koje je Resulullah, sallallahu alejhi ve sellem, nazvao i nasljednicima vjerovjesnikā. Kroz dugi niz generacija učenjaci, liječnici duša i srca, pomagali su muslimanima da uvide i prepoznaju dragulje skrivene u neiscrpnim riznicama Kur’ana i sunneta, te da pomoću njih obogate svoj vjerski, duhovni i materijalni život. Na tom putu nisu žalili ni vrijeme ni trud ni novac, pa čak ni vlastito zdravlje i život, jer su upravo oni najsvjesniji činjenice prolaznosti svega što postoji i aksioma da samo Allahovo plemenito lice ostaje. Usto, dobro su znali da je skrivanje znanja i njegovo uskraćivanje ljudima jedan od najvećih vidova pronevjere za koju će Allah pozvati na odgovornost. \n \nSvega toga bio je svjestan i autor ove knjige, poznati i cijenjeni učenjak u arapskom svijetu, koji je i muslimanima i svima onima do kojih ovo štivo dođe, na specifičan i, možemo kazati, spontan i pitak način, ukazao na mnoge univerzalne islamske vrijednosti i pomogao im da vide ono što možda dosad nisu vidjeli; da shvate ono što im je, iako u teoriji možda poznato, u praktičnom smislu bilo daleko i nedokučivo. \n \nAutor je uz kur’ansko-sunnetske tekstove koje je naveo i analizirao spomenuo i neka svoja iskustva, kao i iskustva drugih ljudi. Upravo to knjigu čini suptilnom i pitkom, a čitalac vrlo često u određenim autorovim razmišljanjima i opažanjima prepoznaje samog sebe, odnosno ljude u čijoj blizini živi. \n \nMolim Uzvišenog Allaha da najljepšom nagradom nagradi autora, kao i prevodioca, te da im ovo djelo upiše kao trajno dobro djelo. \n \nAmir Durmić \nVelika Kladuša, 22.7.2015. \n6. ševal 1436. godine po Hidžri \n \n \nU ime Allaha, Milostivog, Samilosnog! \n \nHvala pripada Allahu, Gospodaru svjetova. Neka su mir i spas posljednjem Allahovom poslaniku, Muhammedu, sallallahu alejhi ve sellem, njegovoj čestitoj porodici, drugovima i svim vjernicima. \n \nPoštovani hafiz Abdurrahman Kuduzović zamolio me da pročitam prijevod knjige Vodič kroz život – budi sam svoj savjetnik, pa sam se zadubio u čitanje te sam, priznajem, izgubio osjećaj za vremenom i rastužio sam se kad sam stigao do kraja rukopisa. Tad me zaokupila briga: šta ću napisati u recenziji! Nisam nalazio dovoljno jake riječi pomoću kojih bih mogao opisati svoje osjećaje. Naime, može li se lahko opisati spontani osmijeh, sreća, žaljenje, pa i sjeta kad čitamo o kur’anskim porukama, ljubavi prema roditeljima i dragim osobama, savjetima pomoću kojih čovjek može biti bolji, pomoću kojih može biti pobjednik u životu? Ljepota ove knjige leži upravo u tome što u njoj sve kategorije ljudi mogu naći nešto za sebe, nešto što će ih dirnuti i potaknuti na promišljanje o sebi. \n \nU ovoj sažetoj a smislom bogatoj knjizi dr. Muhammed b. Ibrahim el-Hamed podijelio je s čitaocima svoje životno iskustvo nadajući se da će se svi uzrasti okoristiti i oplemeniti svoje živote. Životno je iskustvo neprocjenjiva riznica dobra iz koje razuman i pronicljiv čovjek uzima pouku. Nakon mladalačkih godina nastupa zrelost, u kojoj se čovjek osvrće na minule godine i preispituje svoje postupke, te uviđa da je sreća i konačni uspjeh samo u pokornosti Jedinom Stvoritelju: ”A kad dospije u muževno doba i kad dostigne četrdeset godina, on rekne: ’Gospodaru moj, dozvoli mi da Ti budem zahvalan na blagodati koju si darovao meni i roditeljima mojim, i pomozi mi da činim dobra djela kojima ćeš zadovoljan biti, i učini dobrim potomke moje; ja se, zaista, kajem i odan sam Tebi.’” (el-Ahkaf, 15) \n \nČovjeka će ovakva vrsta literature neizostavno osvježiti, pa neka nju čita, a susteže se od čitanja svega onog iz čega izbija negativna energija i što u njemu budi pesimizam. \n \nPoruka mnogopoštovanog šejha Muhammeda b. Ibrahima el-Hameda glasi: ”Čitaoče, ako budeš vjerovao da si stvoren zarad sitnih i beznačajnih stvari, u životu nikad nećeš dosegnuti visinu, a ako budeš vjerovao da si stvoren zarad krupnih i grandioznih poduhvata, idući putem koji tome vodi, imat ćeš bezgranične ambicije koje će pred sobom rušiti sve prepreke i obret ćeš se na polju djelovanja...” \n \nMolim dobrog Allaha da se naš narod okoristi ovom knjigom, a da autora, prevodioca i sve one koji su doprinijeli publiciranju ove knjige uvede u zanosni džennet i nagradi ih najljepšom nagradom. Allahu, učini da sva naša djela, javna i tajna, budu učinjena zarad Tvog plemenitog lica! \n \nNedim Botić \nSarajevo, 18.6.2015. \n1. ramazan 1436. godine po Hidžri"
    }

  ]
}